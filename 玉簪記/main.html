<!DOCTYPE HTML>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="zh-tw" xml:lang="zh-tw">
    <head>
        <title>六十種曲/玉簪記</title>
        <meta name="author" content="明　高濂　著"/>
        <meta charset="utf-8"/>
        <link rel="stylesheet" type="text/css" href="layer.css">
    </head>
    <body> 
        <h1><span class="劇題">玉簪記</span></h1>

        <p class="作者">明　高濂　著</p>

        <h2 id=ch1 class="chapter"><span class="齣題">第一齣　標目</span></h2>

        <p class="曲"><span class="牌">沁園春</span><span class="科">末上</span>陳女姱容。潘生俊雅。姻親指腹。奈兵戈驚散。子母天涯。女娘指引。寄跡煙霞。張公借宿詞調空誇。王郎鬧會惹嗟呀。潘生投觀。天遣會嬌娃。　　堪佳美女才華暗寫情詞怨出家。豈知才郎邂逅。詞章入手。相思情逗到難遮。鳳鸞方就。姑意會猜。秋江逼試淚如麻。榮歸處。夫妻子母。重喜會蒹葭。</p>
        
        <h2 id=ch2 class="chapter"><span class="齣題">第二齣　命試</span></h2>
        
        <p class="曲"><span class="牌">一翦梅</span><span class="科">外上</span>白髮蕭蕭今已老。歸閒堪守林皋。夢回青瑣戀王朝。欲報圖勞。且教子勤勞。</p>
        
        <p class="誦"><span class="牌">鷓鴣天</span>解組歸來十有年。黃花白柳思蕭然。燈前殘卷堪遺訓。花下新詩近滿編。　　追往事。淚空懸。姻親曾結射屏緣。如今眼底天涯闊。安得魚鴻遠寄箋。</p>
        
        <p class="白">老夫潘夙。昔舉明經。官明府尹。荊妻吳氏。景入桑楡。孩兒必正。時稱瑚璉。學業雖勤。尚愧升堂入室姻親有約。應慚倚樹攀蘿。今聞上國徵賢。不免請夫人商議。叫孩兒去赴試。有何不可。夫人有請。</p>
        
        <p class="曲"><span class="牌">前腔</span><span class="科">老旦上</span>繡窗風雨促殘年。鶯花又遍春園。青衿朝暮喜承歡。志在虀鹽。樂在斑斕。</p>
        
        <p class="白">三月鶯花囀綺林。隔牆紅杏得先春。玉鉤未許驚飛燕。靜院人閒白晝深。<span class="科">相見科外</span>夫人。孩兒功名之事。每掛于懷。家室之宜。常存念想。我自開封府與同僚陳老先生十分契合。指腹結姻。他女我男。曾以玉簪鴛墜為聘。今經一十六載。別來歲久。未得諧姻。一向杳無音問。不知親家晚景如何。兒媳閨訓如何。使我時常憂念。<span class="科">老旦</span>老身每每在心。無如奈何。數年前陳旺曾來問候。我們一向無人遣答。深慚報稱。<span class="科">外</span>夫人。如今春選徵賢。且把婚姻之事。不要說起。只索打發孩兒赴京應試如何。<span class="科">老旦</span>甚好甚好。孩兒那里。</p>
        
        <p class="曲"><span class="牌">菊花新</span><span class="科">生上</span>絳桃春暖魚龍變。向芸窗志絕韋編。功名一字總由天。誰羨乘軒服冕。</p>
        
        <p class="白">春風桃李遍柴荊。花館琴書不絕吟。家訓喜存詩禮在。晨昏問學早趨庭。<span class="科">相見科外</span>孩兒你雖登鶚薦。未躍龍門。即今春來會舉。你可早向長安訪學朋儕。因而入試。奪取功名書香步武那時替你迎娶家室。以遂于飛有何不可。<span class="科">生</span>爹爹在上。若論功名之事。當遵台命。婚姻成否。何必掛懷。<span class="科">外</span>既然如此。進安那里。<span class="科">丑進安上</span>抱琴聽月露。洗墨惹煙雲。受得燈窗苦。方成館閣人。稟上老爺奶奶。有何分付。<span class="科">外</span>進安。你可急去收拾琴劍書箱。跟隨大相公長安赴試休得遲誤。<span class="科">丑</span>知道了。腰懸三尺劍。箱捲五車書。<span class="科">下外</span>孩兒。今日黃道良辰。可就此拜別前去。</p>
        
        <p class="曲"><span class="牌">園林好</span><span class="科">生</span>念咫尺驕驄遠遊。奈蕭瑟庭幃景幽。此去雲山迤逗。搵不住淚雙流。按不下苦心頭。</p>
        
        <p class="曲"><span class="牌">江兒水</span><span class="科">老旦</span>習學時方就。功名志欲酬。<span class="夾白">我那兒。</span>上林試展攀花手。未行先問歸時候。<span class="科">外</span>休因離別重回首。快着絲鞭馳驟。豹尾螭頭。佩玉爭先左右。</p>
        
        <p class="曲"><span class="牌">五供養</span><span class="科">生</span>胸中自剖。論所學孰先孰後。詞傾三峽水。氣吐五湖秋。<span class="夾白">我那</span>親行景入夕陽衰柳。關河空有夢。離恨倩誰收。腸斷雲霓。淚沾紅袖。</p>
        
        <p class="曲"><span class="牌">玉交枝</span><span class="科">丑挑行李上</span>行囊簇就。<span class="夾白">相公。</span>門兒外蘭槔待舟。征帆早渡潮時候。休因離別綢繆。<span class="夾白"><span class="科">老旦</span>進安。大相公呵</span>樟亭風露不慣遊。河橋車馬當先後。<span class="科">生</span>望白雲頻瞻故丘。<span class="科">外</span>上青雲名揚鄉舊。</p>
        
        <p class="曲"><span class="牌">川撥棹</span><span class="科">老旦</span>難消受。夢初回風雨稠。<span class="科">外</span>但得你身占鰲頭。但得你身占鰲頭。繼簪纓佐袞旒。<span class="科">挽生科</span>且登臨莫強留。<span class="夾白"><span class="科">老旦</span>我那兒</span>把音書頻寄修。</p>
        
        <p class="曲"><span class="牌">尾</span><span class="科">眾</span>淚痕別處迤紅豆。客路不堪回首。<span class="夾白"><span class="科">老旦</span>我兒。</span>莫把閒心在歸處留。</p>
        
        <p class="落詩">離別相看淚兩眫。<br />飛花啼鳥恨悠悠。<br />出門幾摺風帆起。<br />人在眼前天盡頭。</p>
        
        <h2 id=ch3 class="chapter"><span class="齣題">第三齣　南侵</span></h2>
        
        <p class="曲"><span class="牌">新水令</span><span class="科">淨兀朮上</span>一聲長笑海天秋。擁旌旄龍爭虎鬭。鑿門占旺相。據地阻咽喉。百萬貔貅。看帝業歸吾手。</p>
        
        <p class="誦"><span class="牌">西江月</span>兩眼星吞炯炯。一身虎賁昂昂。殺聲直欲暗天光。那管銀河翻浪。　　直欲中原無主。更教四海驚慌。旌旗電閃下長江。那個爭先攔擋。</p>
        
        <p class="白">自家兀朮四太子是也。自與宋家南北分途。志猶未滿直欲一統中原。方遂吾意。時下風高馬壯。不免叫把都兒們整頓弓馬。擄掠南朝。得些金珠子女糧餉貨物。獻與我主。有何不可今日乃黃道吉日。眾把都兒們。就此起程。</p>
        
        <p class="曲"><span class="牌">北普天樂</span><span class="科">淨</span>錦雲聯繁華境。看花柳開相映。鶯啼處鶯啼處畫閣朱扃。淡悠悠水遠共山橫。<span class="科">合</span>呀。看旌旗掩映。刀鎗耀日明。聽馬前哈喇千里千里血染猩猩。</p>
        
        <p class="曲"><span class="牌">北朝天子</span><span class="科">眾</span>雁南飛入雲。兔深藏茂林。聽轟雷喊吶齊爭勝。翻天倒浪。鬧嚷嚷哈吽。急睜睜如狼狠。吹嗶㗚幾聲。打羯鼓幾聲。好撒嬴撒嬴撒撒嬴。摟紅妝曉來未醒。打辣酥堪消悶。</p>
        
        <p class="曲"><span class="牌">北普天樂</span><span class="科">淨</span>奪山河為吾境。拚殺得天花淨。長江上萬馬萬馬爭鳴。嚇死人陣陣也金兵。<span class="科">合前</span></p>
        
        <p class="曲"><span class="牌">北朝天子</span><span class="科">眾</span>見山城幾墩。見樓臺幾村。那塵埃滾滾人逃奔。天昏地黑。哭哀哀喊聲。我這裡笑咍咍把弓刀整。擺霜蹄幾程。列戰舸幾程。密弸密弸密密弸。鼓兒打咚咚的緊。怕甚麼人不順。</p>
        
        <p class="白"><span class="科">淨</span>把都兒們。傳下號令。天色已晚。就此安營。明早殺上前去。</p>
        
        <p class="落詩">衰草白連天。<br />村村絕火煙。<br />從教南渡馬。<br />盡化作啼鵑。</p>
        
        <h2 id=ch4 class="chapter"><span class="齣題">第四齣　遇難</span></h2>
        
        <p class="曲"><span class="牌">念奴嬌</span><span class="科">淨陳夫人旦嬌蓮上</span><span class="科">淨</span>繁華過眼。似夢中喚醒。世隔當今。休說朱門排棨戟。如今庭樹蕭森。人逐仙遊。家遭歲歉。積苦盈方寸。<span class="科">旦</span>眉愁黛鎖。有恨向誰評論。</p>
        
        <p class="誦"><span class="牌">千秋歲引</span><span class="科">淨</span>我兒。你看春去閒階。風乍軟花飛無力。一望處田園荒廢。門庭蕭瑟。堤擁當年車馬隘。如今誰問閒消息。想吾生富貴等浮雲。今方識。　　<span class="科">旦</span>鸚鵡洲。鳳凰闕。煙波外。愁恨疊。看高處雙丸催殘朝夕。纔了些興亡驕魏晉。又早見爭戰仇吳越。到如今萬事屬何人。空悲切。</p>
        
        <p class="白"><span class="科">淨</span>老身錢氏。嫁自陳門。夫君曾拜開封府丞。黃泉早逝。老身雖封淑品。白首甘貧。夫君在日。曾與同僚府尹潘公十分交好。彼此指腹結親。玉簪為聘。如今天涯分散。我想男女俱各長成。杳無人至。必定這一節事已付東流去了。教我做娘的每每掛懷。<span class="科">旦</span>母親。自古道。一富一貧。乃見交情。一貴一賤。交情乃見。于今父喪家寒。況經年遠。此事不必提起。只索苦守便了。</p>
        
        <p class="曲"><span class="牌">花落寒窗</span><span class="科">淨</span>盼庭柯幾度憂煎。走蕭蕭敗葉翩翩。你看含香春信。望斷隴頭人遠。想寥落白頭增嘆。此言。夢惹魂牽。使人腸斷心剜。</p>
        
        <p class="曲"><span class="牌">前腔</span><span class="科">旦</span>嘆人生萬事由天。又何須苦苦埋冤。此身飄泊。一似湛露浮煙。那些個翠遮紅掩。赧言。淚漬愁添。只憂春老庭萱。</p>
        
        <p class="曲"><span class="牌">不是路</span><span class="科">末院公上</span>急報堂前。驟擁貔貅萬騎煙。你看連天暗。轟雷殺氣怎遮攔。<span class="科">淨旦悲科</span>淚潸潸。難中霜雪重重見。教我母子孤單去向難。<span class="科">末</span>休嗟嘆。眼前生死須臾險。急忙逃竄。急忙逃竄。<span class="科">眾作走科</span></p>
        
        <p class="曲"><span class="牌">皂角兒</span><span class="夾白"><span class="科">淨</span>我兒。我年已老了。</span>拚一命先歸九泉。只愁你孤身誰看。行不動去國艱難。你嬌怯怯幾曾經慣。<span class="夾白"><span class="科">內喊鼓科末</span>你看你看。</span>聽奔雷。驚飛電。馬和旂。鎗和劍。浪滾風翻。孤身遭變。便死又難。念娘兒怎生割捨。地北天南。<span class="科">眾上驚散科</span></p>
        
        <p class="曲"><span class="牌">清江荷葉</span>你看那人荒竄奔如波走。誰敢來爭鬭。弓刀齊擺開。鎗劍分先後。<span class="夾白">把都兒們。</span>你看錦繡江山咱統守。<span class="夾白">海海滴溜溜。姐姐哈喇喇。</span>錦繡江山咱統守。<span class="科">下</span></p>
        
        <p class="曲"><span class="牌">皂角兒</span><span class="科">淨末</span>哭啼啼淚眼枯乾。叫嬌兒在何方追趕。<span class="夾白"><span class="科">淨叫科</span>嬌蓮。嬌蓮。</span>叫不應愁恨沖天。死和生教我怎生打探。<span class="夾白">嬌蓮。嬌蓮。</span>莫不是生投人。死投鬼。逃得過今朝難。野樹深山。孤身遭變。便死又難。念娘兒怎生割捨。地北天南。<span class="科">內作喊聲科下</span></p>
        
        <p class="曲"><span class="牌">前腔</span><span class="科">旦</span>亂紛紛地滾天翻。軟怯怯孤身羞面。雁聲孤月露江煙。鶯啼怯風愁雨怨。<span class="科">叫娘科</span>到如今誰投奔。水程長。山程遠。地冷雲寒。兒遭分散。娘歸那邊。繡鞋兒不禁嬌顫。塞北江南。</p>
        
        <p class="白"><span class="科">內作鑼鼓喊聲旦悲科</span>母親既叫不應。生長閨門。那知途路。如今天色已晚。不免向深林中躲過今宵。再作區處。</p>
        
        <p class="落詩">深林暫躲虎狼侵。<br />香閣那知困此身。<br />自古怕逢離亂世。<br />天教魔殺不平人。</p>
        
        <h2 id=ch5 class="chapter"><span class="齣題">第五齣　投庵</span></h2>
        
        <p class="曲"><span class="牌">縷縷金</span><span class="科">丑女人上</span>夫和子兩分開。大家逃難走。命難捱。偷生并就死。不尷不尬。<span class="夾白">天那。</span>長途草滑濕弓鞋。越將我躭待。<span class="科">作跌倒叫痛科</span></p>
        
        <p class="曲"><span class="牌">前腔</span><span class="科">旦上</span>行不上路途艱。前村無去所。況孤單。<span class="夾白">沒奈何。路上老娘帶我一帶。<span class="科">作跌科丑</span>方纔我起得來。你又跌了。罷罷。起來起來。我與你同走一程。</span>你往何方去。休教落難。<span class="夾白"><span class="科">內鳴鑼科丑</span>快走快走。</span>身遭離亂死生間。反為你牽絆。</p>
        
        <p class="白"><span class="科">丑</span>呸。自古人生面不熟。你是何人我是誰。<span class="科">下旦跌倒哭科</span></p>
        
        <p class="曲"><span class="牌">宜春令</span>遭兵火。値亂離。似絮隨風身無所歸。路途未慣。腳跟兒先遭狼狽。烏衣巷燕落香泥。紅亭路鶯愁花雨。悲啼。遇難如今有誰堪寄。</p>
        
        <p class="曲"><span class="牌">前腔</span><span class="科">貼上</span>聽哀怨。聲慘悽。<span class="夾白">前面是好一位女娘。為何在此啼哭。不免上前問他則個。</span>女娘家在何方住居。<span class="科">旦悲科貼</span>看他愁緒。有萬千憂在眉間住。<span class="夾白">女娘果從何來。<span class="科">旦</span>奴家是宦家之女。因遭兵火。子母分散。自幼不出閨門。那知途路。前後無投。在此欲尋個自盡。<span class="科">貼</span></span>卻原來是家破無依。那些個人來投主。<span class="夾白">女娘奴家欲留你在家安置。因有兒夫內外不便。今見女娘如此苦楚。況且干戈未息。也難前進。不免往此村中。有一女貞觀。皆是女姑出家。我引你進菴暫住。意下如何。<span class="科">旦</span>若得如此。就是重生父母。再養爹娘。敢問大娘高姓排行。<span class="科">貼</span>奴家就是觀鄰張氏二娘。</span>尋思。你且向空門暫時投寄。</p>
        
        <p class="白"><span class="科">旦</span>女貞觀在何處。<span class="科">貼</span>就在前面。轉過小溪流水外。朱門低掩綠楊西。此間就是。有人在麼。</p>
        
        <p class="曲"><span class="牌">前腔</span><span class="科">老旦觀主上</span>香三炷。理六時。聽人聲又早堂前報知。<span class="夾白">張二娘稽首。此位娘子何來。<span class="科">貼</span>他是宦家子女。因遭兵火。子母拆散迷失路途。奴家偶然相見特引投師掛塔。<span class="科">旦</span>奴家願拜為弟子。<span class="科">老旦</span>做我弟子不打緊。只是一件。</span>空門滋味。捱黃蠻苦守着閒時序。<span class="夾白"><span class="科">旦</span>師父在上。奴家情願皈依身畔。還有金鳳釵一雙。鸞墜一對。奉上老師。聊作薪水之費。<span class="科">老旦</span>娘子說那里話。</span>但願你受着五戒三皈。說什麼琛縭金翠。須知。這都是千里有緣能會。</p>
        
        <p class="白"><span class="科">貼</span>既然如此。老師父請上。待他參拜。<span class="科">老旦</span>先拜了三寶。然後拜我。我且問你。家中姓甚名誰。<span class="科">旦</span>奴家姓陳。小字嬌蓮。潭州人氏。年方一十六歲。未曾適人。<span class="科">老旦</span>既然如此。我替你取個法名。叫做妙常。你可跪下。先拜了佛。<span class="科">旦拜跪科</span></p>
        
        <p class="曲"><span class="牌">金字經</span><span class="科">旦</span>皈依佛。願洗着清淨心。九品蓮臺度化身。身也麼身。慈航共法雲。親見祇園佛世尊。</p>
        
        <p class="白"><span class="科">老旦</span>你可皈依了法。</p>
        
        <p class="曲"><span class="牌">前腔</span><span class="科">旦</span>皈依法。願悟着頑空與色空。淨住迦維教闡弘。弘也麼弘。心生萬法中。願心滅無生法亦空。</p>
        
        <p class="白"><span class="科">老旦</span>你皈依了僧。</p>
        
        <p class="曲"><span class="牌">前腔</span><span class="科">旦</span>皈依僧。普度着三千及大千。了義三乘共四禪。禪也麼禪。淳修建法筵。願拜着三世能修大聖賢。</p>
        
        <p class="白"><span class="科">貼</span>妙常拜了師父。<span class="科">旦</span>師父。請受弟子一拜。</p>
        
        <p class="曲"><span class="牌">貓兒墜</span><span class="科">老旦</span>看他儀容脩潔。舉止大人家。粉褪紅銷兩淚麻。從今休戀舊繁華。<span class="科">旦</span>嗟呀。<span class="夾白">我到好了。</span>我母親不知他生死天涯。</p>
        
        <p class="白">張二娘請上。奴家從此願拜為姐妹。</p>
        
        <p class="曲"><span class="牌">前腔</span><span class="科">旦</span>重生骨肉。恩德竟無涯。奔走髡鉗幸有家。<span class="夾白"><span class="科">貼</span>妙常。</span>黃臺休怨抱無瓜。瀟灑。且向空門中暫度年華。</p>
        
        <p class="落詩"><span class="科">旦</span>梗跡萍蹤賴有依。<br /><span class="科">貼</span>願君從此證菩提。<br /><span class="科">老</span>不是三年曾有約。<br />誰教今日會蓮池。</p>
        
        <h2 id=ch6 class="chapter"><span class="齣題">第六齣　假宿</span></h2>
        
        <p class="白"><span class="科">末上</span>雨歇雲頭點。蟬多枝上聲。江關逢溽暑無地避炎蒸。自家乃張知府院子王安是也。俺老爺因赴任金陵。恐城中炎熱。着我先在城外尋個僧房道院。洗澡乘涼。叫我不要說出官府。假說是個相公。行到此間。前面有個寺院。上寫勑建女真觀。且是清幽。不免徑入。有人在此麼。<span class="科">淨香公上</span>地遠紅塵飛不到。松關鶴唳有人來。客官稽首。<span class="科">末</span>老人家拜揖。<span class="科">淨</span>何處到此。<span class="科">末</span>有位河南相公到此遊學。欲借上方乘涼洗澡。安歇數宵少避炎熱。自當酬謝。<span class="科">淨</span>既是遠來相公。待我通報觀主。你去請來。</p>
        
        <p class="曲"><span class="牌">金瓏璁</span><span class="科">老旦上</span>洪爐誰大冶。煮乾坤烈火難遮。松影下避炎熱。對南薰方打疊。且高臥南柯蟻穴。誰到此又傳接。</p>
        
        <p class="誦"><span class="牌">長相思</span>晝垂簾。夜垂簾。三炷清香佛座煙。心閒身亦閒。　　晝幽然。夜幽然。竹下清風琴上絃。龍團身自煎。</p>
        
        <p class="白">何人到此。<span class="科">淨</span>有事稟上河南一位相公。欲借閒房。安宿數宵。房金重謝。不知容否。<span class="科">老旦</span>我們出家的當以慈悲為念。方便為門。有何不容。來時通報。<span class="科">淨</span>知道了。</p>
        
        <p class="曲"><span class="牌">清平樂</span><span class="科">外于湖上</span>炎輝飛鞚。汗濕征衣重。靜院風迴松影動。星槎互入仙宮。</p>
        
        <p class="白">花徑陰陰長綠苔。朱扉隱隱竹門開。仙家亭館無人到。應問漁郎何處來。<span class="科">末</span>此處就是。<span class="科">外</span>快通報。<span class="科">老旦</span>相公稽首。<span class="科">外</span>觀主拜揖。<span class="科">外背云</span>王安。這觀主半老佳人。瓊姿玉立。好一似雨過櫻桃。隔年老酒。意味自佳。快到寓取香絹來送觀主。<span class="科">末</span>理會得。香焚金篆火。絹翦白霞綃。<span class="科">下老旦</span>女童辦茶。來供佳客。<span class="科">小旦上</span>竹密茶煙濕。松多客座清。茶在此。<span class="科">奉茶科老旦</span>敢問相公仙鄉何處。尊姓大名。</p>
        
        <p class="曲"><span class="牌">鎖南枝</span><span class="科">外</span>河南郡是故園。王通姓名曾選元。<span class="夾白"><span class="科">老旦</span>失敬失敬。原來是位秋元。<span class="科">外</span></span>遊學泛吳船。尋閒到禪院。蒙下榻有緣。更欲借蓮池濯凡念。</p>
        
        <p class="白">敢問觀主出家幾年。經歷春秋多少。</p>
        
        <p class="曲"><span class="牌">前腔</span><span class="科">老旦</span>離家舍今有年。五旬虛度塵世間。<span class="夾白"><span class="科">外</span>高姓祖居。<span class="科">老旦</span></span>法成家姓潘。和州歷陽縣。<span class="夾白"><span class="科">外</span>這觀是何年蓋造的。<span class="科">老旦</span></span>唐高祖創善緣。久崩頹是我重建。</p>
        
        <p class="曲"><span class="牌">前腔</span><span class="科">旦上</span>穿蘿徑進鶴軒。我把秋波偷轉屏後邊。何處客臨軒。斂衽且相見。<span class="夾白">相公稽首。<span class="科">外</span>仙姑拜揖。<span class="科">旦</span>師父稽首。此間相公何來。<span class="科">老旦</span>此位是河南秋元王相公。</span>他放棹入桃源。投棲過庭院。<span class="夾白"><span class="科">旦</span>相公請坐。<span class="科">外</span>好一位仙姑。也在此出家。<span class="科">旦</span></span>念蒲柳甘棄捐。愧荒涼何因款劉阮。</p>
        
        <p class="白"><span class="科">淨上</span>陳師父。悟真菴王師兄送貼佛金來。立候相見。特通報<span class="科">旦</span>相公。小房有客。不得奉陪。纔逐飛花來別院。又隨芳草下閒庭。<span class="科">下外</span>適見姑姑。敢是一個神仙。</p>
        
        <p class="曲"><span class="牌">前腔</span><span class="科">老旦</span>他是人間種休猜做天上仙。<span class="夾白"><span class="科">外</span>敢問他高姓法名青春多少。<span class="科">老旦</span></span>妙常姓陳方幼年。<span class="夾白"><span class="科">外</span>敢是高徒。<span class="科">老旦</span>是我愚徒。</span>他瀟灑出塵凡。<span class="夾白"><span class="科">外</span>敢是同房。<span class="科">老旦</span></span>禪居在別院。他是金莖露玉井蓮。不是照凌波夢中見。</p>
        
        <p class="白">天色已晚。請過清芬軒。少獻晚齋。<span class="科">淨</span>湯已燒下。請相公洗澡。<span class="科">外</span>避暑到仙家。香烹丹竈茶<span class="科">老旦</span>坐深松樹下。日影已西斜。香公小心伏事相公。<span class="科">下外</span>多謝多謝。<span class="科">外弔場</span>香公。你多少年紀了。<span class="科">淨作聾科外</span>多少年紀。<span class="科">淨</span>我八十三歲。<span class="科">外</span>在此幾多年。<span class="科">淨</span>在此三十餘年。<span class="科">外</span>身上衣服誰管。<span class="科">淨</span>但得茶飯不缺足矣。那討衣服。<span class="科">外</span>王安那里。<span class="科">末</span>小人伺候。<span class="科">外</span>快取兩疋布來。送香公做衣服穿。<span class="科">末</span>知道了。布在此。<span class="科">外</span>香公收下。王安迴避。<span class="科">淨</span>多謝相公。<span class="科">外</span>我問你。適纔小道姑。他出家幾年了。<span class="科">淨</span>多承布施。如今說起話長。你定要問出子眼。不要管他。請去洗澡。<span class="科">外</span>你說與我知道。還有好處。<span class="科">淨</span>這等千個好處。到不如一個見領笑留。這道姑叫做陳妙常。年方一十七歲。他父在日。官拜開封府丞。靖康兵亂。母子逃難分離。以此投菴出家。<span class="科">外</span>他房在那里。<span class="科">淨</span>直在西首盡頭。白雲堂下就是。請相公洗澡安宿。</p>
        
        <p class="落詩"><span class="科">外</span>溪溜合松聲。<br />殘霞弄晚晴。<br /><span class="科">淨</span>要知今日話。<br />難盡此時情。</p>
        
        <h2 id=ch7 class="chapter"><span class="齣題">第七齣　依親</span></h2>
        
        <p class="曲"><span class="牌">定風波</span><span class="科">外上</span>日染嬌紅雲染綠。溫泉晚試新妝束。<span class="科">老旦上</span>朵朵誰教香翦玉。輕盈瀟灑。怕逐風飄泊。</p>
        
        <p class="白"><span class="科">外</span>夫人。你看孩兒方去。時序易遷。涼亭池上。荷花又早開成雲錦。可喜可愛。<span class="科">老旦</span>妾身夜來分付丫嬛辦酒。與相公賞花。未知完否。<span class="科">外</span>既有酒。將過來。<span class="科">老旦</span>丫嬛那里。<span class="科">丑上</span>來了。亭覆琅玕綠。杯傾菡萏紅。酒在此間。<span class="科">外</span>夫人。你看紅蕖紫萼生芳浦。醉扶落日。嬌顫楊家女。額點胭脂心帶苦。西風豈是憐香主。<span class="科">老旦</span>怕聽夜半池塘雨。漂泊紅妝知幾許。曉看風送木蘭舟。愁斷柔腸惜遊子。</p>
        
        <p class="曲"><span class="牌">園林好</span><span class="科">外</span>看天機錦雲暗香。喜玉宇風搖艷妝。照水輕盈嬌樣。似越女出瀟湘。似神女赴高唐。</p>
        
        <p class="曲"><span class="牌">江兒水</span><span class="科">老旦</span>月墜胭脂冷。風搖翡翠狂。人歸何處菱歌唱。銀塘暮雨空凝望。兒郎貌比花相像。隔絕白雲青嶂。把酒樽前。不覺玉淚臨風惆悵。</p>
        
        <p class="曲"><span class="牌">步步嬌</span><span class="科">淨末上</span>離人去國愁孤往。長途倦足行不上。<span class="夾白"><span class="科">淨</span>陳旺。潘親家家中到也未。</span>蒹葭倚傍在何方。<span class="科">末</span>前村就是他門巷。<span class="科">淨</span>拭淚整殘妝。不知他們肯認我窮形狀。</p>
        
        <p class="白">老身陳母是也。因遭兵火。與女孩兒拆散。無處棲身。只得同院子遠奔潘親家家中相依。院子。他家在何處。<span class="科">末</span>迤邐行來。想是在這個村坊。男女數年不來。一時忘了。待我問一聲村上大哥。潘老爹家在何處。<span class="科">內應科</span>前面大門樓就是。<span class="科">末</span>多謝了。</p>
        
        <p class="曲"><span class="牌">不是路</span><span class="科">淨</span>你試問行藏。先進他家要酌量。你去和他講。孤窮姻戚來相傍。<span class="夾白"><span class="科">末</span>知道了。</span>到華堂。慇懃頓首來投上。<span class="夾白"><span class="科">外</span>起來。你是誰人到此。<span class="科">末</span></span>欲說交頤淚兩行。<span class="夾白">小人是陳家陳旺。<span class="科">老旦</span>正是陳親家的旺官。親母安否如何。<span class="科">末</span></span>言之不盡。他們親自到門牆。<span class="夾白"><span class="科">老旦</span>為何到此。莫非謊說。<span class="科">末</span></span>敢為虛誑。敢為虛誑。</p>
        
        <p class="曲"><span class="牌">前腔</span><span class="科">外老旦</span>急走趨蹌。迎候尊親入草堂。深深拜。匆匆相接愧愴惶。<span class="科">淨</span>淚汪汪。故園兵火遭蜂嚷。膝下嬌兒失雁行。孤身無倚。遠投玉樹憐飄蕩。敢叨恩養。敢叨恩養。</p>
        
        <p class="白"><span class="科">老旦</span>親母請坐。且自定息。細說一番。</p>
        
        <p class="曲"><span class="牌">剔銀燈</span><span class="科">淨</span>驟然起兵戈擾攘。捲塵飛東奔西撞。嬌兒拆散知何往。待尋取那知去向。<span class="科">合</span>思量。孤身女娘。平白地分開虎狼。</p>
        
        <p class="曲"><span class="牌">前腔</span><span class="科">外老旦作悲科</span>我媳婦孤身在那方。痛殺我夢勞魂想。變中幸得親無恙。權且柴門村巷。<span class="科">合前淨</span></p>
        
        <p class="白">令郎公子為何不見。</p>
        
        <p class="落詩"><span class="科">老旦</span>堂前遊子赴春闈。<br />兩月音書未見歸。<br /><span class="科">外</span>今夜燈前添舊恨。<br /><span class="科">淨</span>思兒念女淚雙垂。</p>
        
        <h2 id=ch8 class="chapter"><span class="齣題">第八齣　譚經</span></h2>
        
        <p class="曲"><span class="牌">臨江仙</span><span class="科">旦上</span>松風驚枕簟。琴窗人坐壺天。<span class="科">淨丑小旦扮道姑上</span>晝長日赤苦煩煎。看荷來水殿。追燕入湘簾。</p>
        
        <p class="白"><span class="科">旦</span>鐘磬草堂深。解籜森森筍作林。<span class="科">淨丑小旦</span>燕子雙飛來復去。難禁。滿腔心事對誰云。<span class="科">眾</span>陳姑稽首。<span class="科">旦</span>眾師兄到來。請坐。<span class="科">丑</span>陳姑。晝長人靜。重門難守。錢財竟沒來方。酒食何曾入口。夜間番來覆去思量。我也管不得出乖露醜。<span class="科">旦</span>師兄。你說那里話。我與你苦守清規。謹遵教指。終成正果。今日無事。群集在此。不免請師父出來。談經說法。洗濯塵心。有何不可。<span class="科">小旦</span>正是正是去請。<span class="科">淨阻科</span>不要去請。我沒工夫聽經。適纔報恩寺桂公約我施主人家看經。回來牀上一話。我自要去了事。<span class="科">旦</span>休得閒說。快請師父來。<span class="科">小旦</span>眾徒弟請師父出來講經則箇。<span class="科">老旦</span>來了。</p>
        
        <p class="曲"><span class="牌">好事近</span><span class="科">老旦</span>花影上簾櫳。畢竟非色非空。閉關方自坐圜中。又請談經說頌。</p>
        
        <p class="白"><span class="科">眾</span>師父稽首。<span class="科">老旦</span>徒弟們到來。今日請老身出來。要講何經。<span class="科">旦</span>眾徒弟閒暇。欲聽法華旨要。以此洗心焚香伺候。<span class="科">老旦</span>善哉善哉。此經非同別典。乃我西方祖師洪開方便。普度含靈。分品二十八門。解救百千萬劫。真個是字字慈航。行行彼岸。故云假饒造罪如山重。不須妙法兩三行。你們聽我講說。</p>
        
        <p class="曲"><span class="牌">梁州序</span>禪機玄妙。法流淨土。一似蓮開朵朵。天空雲淨。真如月印秋波。二十八門妙品。普度群迷。五蘊三支苦。行行開孼鏡。你須把孼根磨。早辦慈航出愛河。<span class="科">合眾合掌科</span>蒙指點。當參悟。免沈淪萬劫千迴墮。齊合掌念彌陀。</p>
        
        <p class="曲"><span class="牌">前腔</span><span class="科">旦</span>芳心冰潔。翠鈿塵鎖。怪胭脂把人躭誤。蜂喧蝶嚷。春愁不上眉窩。<span class="科">作背科</span>暗想分中恩愛。月下姻緣。不知曾了相思簿。身如黃葉舞。逐流波。老去流年竟若何。<span class="科">合前</span></p>
        
        <p class="曲"><span class="牌">前腔</span><span class="科">淨丑</span>嘆浮生盡着塵痾。逐飛丸朝朝暮暮。看鏡中消息。素改婆娑。我把芳年虛度。老大蹉跎。衣食渾無措。空門來托缽。做尼姑。也只是當年沒奈何。<span class="科">合前</span></p>
        
        <p class="曲"><span class="牌">前腔</span><span class="科">小旦</span>笑狂生直恁奔波。這妙法眼前因果。悟無明無着。夢想全無。你偏戀那火宅煎熬。幻海淪胥。忘卻來生路。是非鐘磬外。白雲孤。一卷經銷香一爐。<span class="科">合前老旦</span></p>
        
        <p class="白">眾徒弟們。在此把這講過經卷。細玩佛意。不可虛度我去打坐片時。<span class="科">眾</span>請師父自便。<span class="科">老旦</span>坐深人境寂。鐘鼓又黃昏。香公。燒佛前晚香。琉璃內添上油。不可忘了。<span class="科">內應科</span>嘵得。<span class="科">下旦</span>列位師兄。聽了半日。身體疲倦。我們松棚下閒玩一番。多少是好。<span class="科">眾</span>使得使得。<span class="科">旦</span>你看一輪明月。斜掛松梢。萬籟無聲。花陰滿砌。可愛人也。<span class="科">淨</span>真個可愛可愛。只少四個丈夫同賞新篁池閣。<span class="科">眾</span>休得取笑。<span class="科">淨</span>尼姑尼姑。原有丈夫。只要趁些錢財。來帶這頂毗盧。</p>
        
        <p class="曲"><span class="牌">節節高</span><span class="科">旦</span>冰輪映碧蘿。晚涼多。一聲鐘磬禪堂暮。松陰坐。展素羅。藤牀臥。天街幾點流螢度。<span class="夾白"><span class="科">淨小旦</span>久聞陳姑彈得好琴。求聽一曲。女童取琴過來。<span class="科">旦理琴科</span>試操玉露。污耳污耳。</span>欲聽瑤琴月下彈。彩雲暗逐飛瓊度。</p>
        
        <p class="白"><span class="科">外</span>玉鑑銀光散不收。紅亭花老似含羞。風來借得些兒便。一曲琴聲何處幽。小生步月閒吟。忽聽琴聲清婉。儼若白鶴冲霄。青鸞逸駕之韻。不免上前再聽一番。呀。此處角門半開。挨身進去。<span class="科">做看科</span>原來松棚之下。陳姑與眾姑彈琴。可愛可愛。<span class="科">眾</span>方纔彈得絕妙。再彈一曲如何。<span class="科">旦</span>使得。</p>
        
        <p class="曲"><span class="牌">前腔</span><span class="科">眾</span>天風蕩玉珂。瀉銀河。涼生玉指聲淒楚。哀如訴。惹恨多。牽愁大。玉盤倒影穿簾幕。<span class="夾白"><span class="科">外作聽科旦</span>為何琴絃急絕。敢是有人盜聽。<span class="科">眾</span>這裡那得人來。<span class="科">旦</span></span>空門雖是隔紅塵。怕花陰深處人藏躲。</p>
        
        <p class="白"><span class="科">淨丑小旦</span>夜深了。我等告回罷。<span class="科">旦</span>如此多慢了。<span class="科">淨小旦</span>避暑過南軒。人歸月滿天。<span class="科">旦</span>莫教春樹鳥。驚起日高眠。<span class="科">下外</span>美哉樂哉。天下有此絕色。豈不是仙人掌上飛來。玉真宮中謫下。可惜投入空門。不免乘月題詩粉牆上。聊寄離情。仙姑明日經過。必然看見。王安那里。<span class="科">末</span>纔做故鄉夢。又聽主人聲有何分付。<span class="科">外</span>快取文房四寶過來。<span class="科">末</span>知道了。<span class="科">取科外寫科</span>一曲霓裳香霧薄。夜深偷向月中看。分明人坐天香窟。何事空門虛合歡。<span class="科">放筆科</span></p>
        
        <p class="曲"><span class="牌">尾</span>新詩怎得人酬和。天大樣相思害我。<span class="夾白">詩詩。</span>千萬做一個媒兒勾引他。</p>
        
        <p class="落詩">閒亭吟罷露華濃。<br />相見渾如一夢中。<br />玉漏敲殘花外月。<br />金徽聽徹柳邊風。</p>
        
        <h2 id=ch9 class="chapter"><span class="齣題">第九齣　會友</span></h2>
        
        <p class="曲"><span class="牌">滿庭芳</span><span class="科">生上</span>身倚寒窗。時逢春暮。滿目殘紅初褪。桃花浪裡。飛鯨又困風雲。回首雲泥江樹。那堪魂斷清明。且扶持翛翛病翮。應自惜連城。</p>
        
        <p class="白">東風故拍遊人面。柳絲似綰離人慣。歌管春回處處聲。鳳凰山隱黃金殿。人望故園天漸遠。欲寄音書無個便。尋春且唱踏莎行。蝸名休掛些兒念。小生潘楷。向因會試開科。辭親赴選。兩場已進。頗自得意。不想病染離亭。難終策問。正是鐘鼎山林俱合命。人間寵辱不須驚。幸得安身。不免到西湖上遊玩一回。多少是好。</p>
        
        <p class="曲"><span class="牌">一翦梅</span><span class="科">外末上</span>捐駒幾度建康城。堪厭風塵。還逐風塵。<span class="科">淨上</span>飛花點點怯殘春。羞對遊人。還逐遊人。</p>
        
        <p class="白"><span class="科">外</span>帝城宮闕五雲間。萬國冠裳集禁班。<span class="科">淨</span>春暖千門喧鼓吹。天開十里好湖山。<span class="科">相見科外末</span>我等在此會試。未得揭曉。好難排遣。特作小東。敢請二兄同往湖上一遊如何。<span class="科">外</span>使得使得。前面那人。好似吾輩朋友。不免上前相見。<span class="科">生</span>三位高姓大名。<span class="科">外</span>小子姓孫名桂。<span class="科">末</span>小子姓胡名士元。<span class="科">淨</span>小子姓元名伯通。俱領鄉薦。今來會試。先生高姓大名。<span class="科">生</span>潘必正。和州人也。在此赴試。<span class="科">淨</span>既是同袍。況對此佳景。同遊樂一回如何。<span class="科">生</span>多謝。</p>
        
        <p class="曲"><span class="牌">甘州歌</span><span class="科">淨</span>圖畫天然。看鬱蔥佳氣。鳳舞龍蟠。丹厓翠壁。掩映浪花雲片。千尋金碧山間寺。幾曲笙歌水上船。香塵滾。紫陌連。避秦人住在桃源。穿花外。出柳邊。六橋紅雨襯金韀。</p>
        
        <p class="曲"><span class="牌">前腔</span><span class="科">外</span>松濤路逕旋。看雲深霧鎖。上方宮殿。爭馳車馬。香風暗送紅衫。僧房雲惹茶煙起。村店風搖酒斾懸。花爭笑。人競喧。繡幢珠珞恍疑仙。山如舊。景自妍。春風吹鬢入流年。</p>
        
        <p class="曲"><span class="牌">前腔</span><span class="科">生</span>山深路渺漫。更扳蘿捫壁。直上層巒。雲霞鏡淨。乘空便欲驂鸞。湖煙乍起風色冷。山樹涼生日影偏。煙光外。樹杪間。棲鴉時帶夕陽還。花村渡。柳岸船。一蓑風月老漁竿。</p>
        
        <p class="曲"><span class="牌">前腔</span><span class="科">末</span>天開玉鏡寬。又何嫌風雨。雪月花殘。四時堪賞。有多少古今傷感。遊魂暗擲芳塵去。好夢還留花鳥邊。休回首。憶故園。汴州誰肯復留連。山含暝。燈火懸。天涯聚散各依然。</p>
        
        <p class="白"><span class="科">生</span>天色已晚。明日竭誠拜謝。<span class="科">淨</span>明日就是學生東道。敢請眾兄仍續舊遊。</p>
        
        <p class="落詩"><span class="科">生</span>湖上山光半有無。<br /><span class="科">外</span>水雲高下影糢糊。<br /><span class="科">末</span>到城燈火家家夜。<br /><span class="科">淨</span>明月還將醉客扶。</p>
        
        <h2 id=ch10 class="chapter"><span class="齣題">第十齣　手談</span></h2>
        
        <p class="曲"><span class="牌">番卜算</span><span class="科">外上</span>鷦鷯方托枝。駔駿嘶歸路。咫尺巫山路轉迷。應愧題紅句。</p>
        
        <p class="白">松關風動炎光薄。人坐清閒。清閒。腸斷花間與夢間。昨宵拾得人間恨。空自熬煎。熬煎。拴鎖離情上下絃。下官張于湖是也。因赴任建康。船到中山地方。天道炎熱。借宿僧房。恐人知我是地方官長。故假說姓王。在此暫住。昨夜乘月閒吟。忽聽仙姑彈琴。令人整整想了一夜。聞得他住西房。不免探望一回。多少是好。苔深令路滑。花密礙人行。白雲深鎖處。雞犬杳無聲。有人在此麼。</p>
        
        <p class="曲"><span class="牌">前腔</span><span class="科">旦上</span>花影轉疎楞。鳥語驚幽夢。忽聞窗外有人聲。還自慚迎送。</p>
        
        <p class="白">相公稽首。<span class="科">外</span>仙姑少禮。<span class="科">旦</span>有失迎候。罪過萬千。<span class="科">外</span>輕謁禪堂。無任慚懼。<span class="科">旦</span>不敢。請坐告茶。<span class="科">外</span>仙姑。瑤琴一曲邀殘月。松梢露滴聲悲切。歸去洞房更漏永。巫山有夢和誰說。<span class="科">旦</span>相公。我意絮沾泥心鍊鐵。從來不愛閒風月。莫把楊枝作柳枝。多情還向章臺折。<span class="科">外</span>小生戲談。無煩介意。<span class="科">看科</span>卓間棋枰甚精。敢是仙姑能棋。<span class="科">旦</span>略知一二。<span class="科">外</span>請教一局。<span class="科">旦</span>香公那里。<span class="科">淨上</span>纔燒佛座香。卻掃堂前地。忽聞花外呼。荒忙又來至。師父有何分付。<span class="科">旦</span>看棋枰過來。我與王相公下棋。一面看茶來喫。<span class="科">淨</span>是。<span class="科">掇卓笑科</span>你兩個不要不分皂白。<span class="科">旦</span>咄。快去看茶。相公請先。<span class="科">外</span>學生僭了。</p>
        
        <p class="曲"><span class="牌">黃鶯兒</span><span class="科">外</span>花院手閒敲。戰楸枰兩下交。爭先布擺裝圈套。雙關那着。<span class="夾白"><span class="科">旦</span>我輸了這一子了。<span class="科">外</span></span>單敲這着。<span class="夾白"><span class="科">外作思科旦</span>相公用心。<span class="科">外</span></span>聲遲思入風雲巧。笑山樵。從他爛柯。不識我根苗。</p>
        
        <p class="白"><span class="科">旦</span>相公輸了。<span class="科">外</span>果然輸了。還饒一着。</p>
        
        <p class="曲"><span class="牌">前腔</span><span class="科">旦</span>換局更難饒。你熱心機我冷眼瞧。其間有路應難到。<span class="夾白"><span class="科">外</span>待我點眼。<span class="科">旦</span></span>我推開那着。點破你這着。雙關那怕你能單帛。笑鳴蜩。縱橫羽甲。千局總徒勞。</p>
        
        <p class="白"><span class="科">外</span>又是學生輸了。<span class="科">旦</span>相公故意相讓。<span class="科">淨</span>江心烹玉液。山頂采雲衣。茶在此間。請問相公輸贏若何。<span class="科">外</span>仙姑連勝二局。<span class="科">淨</span>出奇。我說你敵他不過。<span class="科">外</span>香公迴避。<span class="科">淨</span>且貪閒處睡。不管是和非。<span class="科">下外</span>仙姑手中佳扇。為何無人題寫。<span class="科">旦</span>欲求足下濡染。未敢輕凟。<span class="科">外寫科</span>碧玉簪冠金縷衣。玉如肌。從今休去說西施。怎如伊。香膩桃腮不傅粉。最偏宜。好對眉兒共眼兒。覷人癡。<span class="科">旦接看科</span>詞章雖妙。只是言語太狂。我這裡清淨堂中不捲簾。景幽然。閒花野草漫連天。莫狂言。<span class="科">外</span>獨坐洞房誰是伴。<span class="科">旦</span>一爐煙。閒來窗下理琴絃。小神仙。相公。</p>
        
        <p class="曲"><span class="牌">貓兒墜</span><span class="科">旦</span>新詞艷逸。望報始投桃。爭奈禪心愛寂寥。鸞臺久已棄殘膏。相告。休錯認蓮池比做藍橋。</p>
        
        <p class="曲"><span class="牌">前腔</span><span class="科">外</span>芳心玉潔。羽服翦霞綃。可惜姱容空自老。<span class="科">外背科</span>蜂媒羞訂鳳鸞交。<span class="科">外揖科</span>輕造。望恕卻風流少年才調。</p>
        
        <p class="曲"><span class="牌">尾</span><span class="科">外</span>是非偶爾空談笑。<span class="科">旦</span>好收拾作家腔調。這等沒擔兒相思你去別處挑。</p>
        
        <p class="白"><span class="科">外</span>小生就此告辭了。<span class="科">旦</span>冒犯。恕罪恕罪。</p>
        
        <p class="落詩"><span class="科">旦</span>金焦落日映紗窗。<br />一局棋消夏日長。<br /><span class="科">外</span>明日驕驄卜歸路。<br />夢魂猶自惜餘香。</p>
        
        <p class="白"><span class="科">外</span>王安那里。<span class="科">末應科</span>王安。我在此不便。可作速打牌到建康。報說二十三日到任。快去。<span class="科">末</span>知道了。<span class="科">外下末云</span>我老爹在此數日。想是與那道姑無緣。只得去了。正是巫山隔渺茫。空作襄王夢。</p>
        
        <h2 id=ch11 class="chapter"><span class="齣題">第十一齣　鬧會</span></h2>
        
        <p class="曲"><span class="牌">新水令</span><span class="科">老旦上</span>風揚幡影似龍飛。焚寶篆瑞煙初起。敲鐘驚幻夢。說偈警沈迷。三寶皈依。三寶皈依。請大眾齊臨會。</p>
        
        <p class="白">殿隱黃金相。雲開寶月容。分經來白馬。洗缽起黃龍。志心三寶在。回首萬緣空。接引菩提路龍華起梵宮。自家觀主是也。為因今日九天雷神降生。不免喚出眾徒弟們做些功果。仰答十方。倘有施主們來燒香酬願。也好迎接。徒弟們那里。<span class="科">淨丑扮道姑上</span>纔離蒲團座。忙趨竹徑來。鳥啼春去也。花落滿蒼苔。老師父稽首。<span class="科">老旦</span>眾徒弟到來。今日是九天降辰。喚你們出來做些功果。倘有施主們來燒香酬願。也好迎接。<span class="科">眾</span>知道了。香公。一邊敲鐘。一邊擊鼓。大啟佛會。<span class="科">小旦耿小姐末門公小丑梅香上</span></p>
        
        <p class="曲"><span class="牌">探春令</span><span class="科">小旦</span>日映朱門。松影裡香霧靄。瑤池鏡臺。初學畫娥眉。羞步怯。軟腰圍。</p>
        
        <p class="白">松幾株。柳幾株。紅白蓮花香滿池。離巢燕學飛。這邊低。那邊低。花刺茸茸扯住衣。向前還自遲。進興通報。<span class="科">末</span>知道了。老師父。拜揖。耿衙小姐來還香願。<span class="科">老旦</span>快請快請。小姐請坐。<span class="科">小旦</span>為因上年曾許花旛燈燭。特備白銀十兩。伏乞領納通神。以酬心願。<span class="科">老旦</span>小姐請坐。待我寫疏正名。<span class="科">大淨王公子引眾家人上</span></p>
        
        <p class="曲"><span class="牌">縷縷金</span>乘駿馬。走花街。好尋閒處哄鬧中來。此是女貞觀。車闐馬隘。人人簇擁拜蓮臺。且停驂。看佛會。</p>
        
        <p class="白">小使。這觀內許多人擁。想是做什麼道場。你通報溧陽縣中第一有名撒漫使錢的王公子來看佛會。<span class="科">相見科老旦</span>公子失迎。多罪多罪。請在鶴軒少坐。待耿小姐還了願心。請過燒香。<span class="科">淨</span>不妨。你自去了你家的事。不要管我。<span class="科">老旦</span>疏已寫完。請小姐燒香。</p>
        
        <p class="曲"><span class="牌">步步嬌</span><span class="科">小旦</span>鼎爇沈檀。深深拜。瞻禮曇花蓋。<span class="夾白"><span class="科">老旦掛旛科</span>好旛好旛。</span>旛幢五色裁。絲絲繡出真堪愛。<span class="科">小旦</span>合掌叩如來。願增福壽如山海。</p>
        
        <p class="白"><span class="科">老旦</span>請過清芬軒告茶。<span class="科">下淨引眾家人上</span></p>
        
        <p class="曲"><span class="牌">折桂令</span><span class="科">淨</span>好一似玉天仙何處飛來。髻綰螭簪。鬢軃鸞釵。愛殺俺蝶引蜂猜。花枝般嬌顫。燕子的形骸。好一似紫鸞簫吹出鳳臺。卻便似白羽扇飛下瑤階。打動我的情懷。牽惹我的情懷。如醉如呆。紫遊韁誤入誤入天台。</p>
        
        <p class="白"><span class="科">下老旦</span>佛殿上無人。同小姐去看今日陳設道場一回。<span class="科">小旦</span>這是觀音佛。</p>
        
        <p class="曲"><span class="牌">江兒水</span><span class="科">老旦</span>紫竹觀音坐。白鸚哥時往來。<span class="夾白"><span class="科">小旦</span>這是什麼佛像。<span class="科">老旦</span></span>這是釋迦。極樂西方界。<span class="夾白"><span class="科">小旦</span>這壁廂是什麼神像。<span class="科">老旦</span></span>這是十八尊羅漢歸南海。<span class="夾白"><span class="科">小旦</span>這壁廂是什麼菩薩。<span class="科">老旦</span></span>這是五十三參形容改。<span class="夾白"><span class="科">小旦</span>這些景像。好怕人來。為何也有披枷帶鎖。在地下受苦的。為何也有幢旛寶蓋。迎過橋的。<span class="科">老旦</span>那幢旛寶蓋迎送的。卻是在世為善的。那披枷帶鎖受苦的。卻是在世為惡的。</span>這是地獄天堂刑械。早發慈悲。免受輪迴孼債。</p>
        
        <p class="白"><span class="科">小旦</span>那壁廂又有人來了。<span class="科">老旦</span>請過白雲樓下看荷花。就喫些素齋。<span class="科">小旦</span>使得。<span class="科">下淨引眾上</span></p>
        
        <p class="曲"><span class="牌">雁兒落帶得勝令</span><span class="科">淨</span>我為他動春心難擺劃。我為他賒下了相思債。你看他笑盈盈花外來。哄得我鬧嚷嚷魂不在。赤緊的害張生消瘦些。這一會病相如渴不解。恨只恨隔幾重離恨天。苦只苦扯不攏的合歡帶。疑猜。莫不是凌波襪在巫山外。若得個和也麼諧。<span class="夾白">小使。</span>我把他做活觀音常跪拜。</p>
        
        <p class="白">他又在那壁廂去了。我們再趕過去。<span class="科">下老旦</span>鶴軒花開茂盛。去看一回。</p>
        
        <p class="曲"><span class="牌">僥僥令</span><span class="科">老旦</span>看鶴軒花滿臺。<span class="科">小旦</span>那花外有人來。忙把輕羅遮羞態。怕人瞧頭懶擡。到不如歸去來。</p>
        
        <p class="曲"><span class="牌">收江南</span><span class="科">淨引眾上</span>呀彩雲飛。腸斷呵害殺我好難捱。我為他魂靈兒飛上楚陽臺。那姮娥全然不采。他待要去來。我怎留他轉來。沒情趣的冤家心忒歹。</p>
        
        <p class="白"><span class="科">下小旦</span>攪擾多時。就此告別。</p>
        
        <p class="曲"><span class="牌">園林好</span><span class="科">老旦</span>喜今日軒車遠來。<span class="科">小旦</span>蒙款曲清香寶齋。<span class="科">小旦</span>厚德不勝感戴。重稽首拜如來。重回首別蓮臺。</p>
        
        <p class="白"><span class="科">淨引眾上小旦</span>多謝了。<span class="科">老旦</span>多簡慢了。待老身遠送。<span class="科">小旦</span>殿上有客。<span class="科">老旦</span>不妨。<span class="科">回頭別公子科</span>相公暫別。不得奉陪了。<span class="科">下淨</span>罷了罷了。</p>
        
        <p class="曲"><span class="牌">沽美酒</span><span class="科">淨</span>那冤家歸去來。俏多情今還在。只見些花落東風點綠苔。珮環聲歸仙宅。單相思今空害。丟下了一天豐采。並沒有半分恩愛。我呵拾得個美哉快哉。<span class="科">眾</span>爹又添些苦哉。<span class="夾白"><span class="科">淨</span>小使們。怎麼苦哉。<span class="科">眾</span>小的們替爹割捨不得。<span class="科">淨</span>不割捨什麼東西。<span class="科">眾</span></span>呀空撇下這許多風流搖擺。</p>
        
        <p class="白"><span class="科">淨</span>咄。這相思定害殺我也。<span class="科">下</span></p>
        
        <h2 id=ch12 class="chapter"><span class="齣題">第十二齣　下第</span></h2>
        
        <p class="曲"><span class="牌">菊花新</span><span class="科">生上</span>兩度長安空淚灑。無棲燕傍誰家。夢魂化蝶入桐花。飄蓬人在天涯。</p>
        
        <p class="白">毗陵城下水悠悠。不洗古今愁。這裡蓬窗人靜。誰家玉笛橫秋。意如中酒。情如傷劍。葉落誰收。欲傍夜歸未得。更於何處藏羞。必正偶因下第。羞慚滿面。難以回家。久居武林。不是長策。我有姑娘。幼年出家金陵女貞觀。如今迢遞到此相投。寄跡半年。那時節再作區處。迤邐行來。此處正是女貞觀不免徑入則個。有人在此麼。</p>
        
        <p class="曲"><span class="牌">太平令</span><span class="科">老旦上</span>山徑幽棲。誰過松關驚犬吠。經堂掩卷忙來至。<span class="夾白">呀。是必正姪兒。</span>乍一見忽驚疑。</p>
        
        <p class="白">我兒為何到此。</p>
        
        <p class="曲"><span class="牌">前腔</span><span class="科">生</span>有話難題。骨肉相看兩淚垂。困龍失水難歸去。因此上遠投棲。</p>
        
        <p class="白"><span class="科">老旦</span>我兒坐下。<span class="科">丑</span>進安磕頭。</p>
        
        <p class="曲"><span class="牌">前腔</span><span class="科">旦上</span>心下猜疑。為甚堂前人語沸。忙來庭下探消息。為甚事動悲啼。</p>
        
        <p class="白">這一位相公何來。<span class="科">老旦</span>是我的姪兒。因下第羞歸。遠投觀中。骨肉相看。不勝悽慘。姪兒。你把下第的事情。一一與姑娘說知。<span class="科">生</span>姑娘請坐。聽姪兒拜稟。</p>
        
        <p class="曲"><span class="牌">桂枝香</span>滄溟飛電。魚龍驚變。馬頭芳草長驅。浪裡風雲爭戰。<span class="夾白">兩場已進。誰想第三場忽然一病。</span>似枯魚病鶴。似枯魚病鶴。空懷霄漢。挨着寒雞茅店。到禪關。借樹棲凡鳥。分燈習蠹編。</p>
        
        <p class="曲"><span class="牌">前腔</span><span class="科">老旦</span>一自風塵分面。常對雲山增歎。<span class="夾白">汝父母雖隔。今日見我姪兒來呵。</span>喜天涯爪葛相逢。儼千里連枝重見。<span class="科">生哭科老旦</span>不須淚漣。不須淚漣。有日眉揚額點。且自雕蟲刻篆。我這裡儘清閒。有竹堪留客。無魚可當餐。</p>
        
        <p class="曲"><span class="牌">前腔</span><span class="夾白"><span class="科">旦</span>相公。</span>看你眸含星電。氣吞霜劍。逐驕陽汗濕征衫。且依聖水洗乾塵面。聽池中雨聲。聽池中雨聲。有日雲泓霧捲。龍蟠虎變。且停驂。盡醉三更月。休瞻萬里天。</p>
        
        <p class="曲"><span class="牌">前腔</span><span class="科">丑</span>松庭竹院。銀塘玉檻。綠依依柳色輕柔。紅拂拂荷香嬌軟。看清幽滿簷。看清幽滿簷。湘雲遮簟。熏風吹面這炎天。寄榻權消暑。行囊暫息肩。</p>
        
        <p class="白"><span class="科">老旦</span>我兒且在此住下。攻習詩書。待下科再去赴選。<span class="科">生</span>多謝姑娘盛心。<span class="科">老旦</span>香公那里。<span class="科">淨上</span>閒念一聲佛。不墮眾惡門。觀主有何分付。<span class="科">老旦</span>這相公是我姪兒。因下第到此。暫借雲房。攻習詩書。以待下科上京赴選。你可收拾東首碧雲樓上。與相公安息。</p>
        
        <p class="落詩">鶴軒西畔轉清幽。<br />萬竹涼生月滿樓。<br />且看好山消旅況。<br />莫教花落惹新愁。</p>
        
        <h2 id=ch13 class="chapter"><span class="齣題">第十三齣　求配</span></h2>
        
        <p class="曲"><span class="牌">梨花兒</span><span class="科">淨上</span>風流子弟身飄蕩。飄蕩身才風流樣。自從見了那紅妝。嗏。上牀直想到大天亮。</p>
        
        <p class="白">夜夜春風醉碧桃。夢魂長戀紫鸞簫。朝來又備金鞍馬。騎傍銀箏看阿嬌。自家王公子是也。自從見了女貞觀那燒香小姐。每夜思量。終朝作念。想與他乘鸞跨鳳。羞殺我逕路無媒。要思量竊玉偷香。恨殺那侯門似海。不免叫小使出來。與他商議一番。多少是好。小使們那里。<span class="科">丑末上</span>聽得爹爹叫。萬事無成到。萬事無成見爹。<span class="科">淨</span>呸。罷了罷了。我待要你幹事你到說萬事無成。我一事也成不得了。討板子過來。<span class="科">丑末</span>爹聽我說。小的姓草頭萬。名事。小的姓口天吳。名成。豈敢譏誚着爹。<span class="科">淨</span>既是你的姓名也罷了。<span class="科">內作叫罵科</span>是誰在外邊高聲大嚷。<span class="科">淨作慌滿場跪科</span>不好了。娘來了。娘來了。是我分付小使們莊上討租。不敢胡嚷。<span class="科">丑末</span>娘進去許多時了。爹起來罷。你也忒怕得緊。<span class="科">淨</span>我何嘗怕着誰。我是天不怕來地不怕。溧陽縣中惟我大。上山打虎如打牛。入水騎龍如騎馬。官司隊裡我為尊。跌打場中有聲價。<span class="科">丑末</span>娘又來了。<span class="科">淨作跪怕科</span>若還聽得說娘來了。驚得渾身骨頭榨。<span class="科">丑末</span>好個不怕的。<span class="科">淨</span>咄。我只怕這些兒。此處娘要來。不好說話。我有一事。與你商議。你跟隨我到後花園假山上去。且尋芳草路。細說落花風。我兒。前日女貞觀見了那一個燒香小姐。好不想殺了我。你兩個怎生生得一個計策。成就得此事。我重重賞你。<span class="科">丑</span>爹這不打緊。些須小事。何勞費心。小的今晚就成得。<span class="科">淨</span>好兒好兒。你怎麼這等會幹。<span class="科">丑</span>爹爹幹得我快活。我也要幹得爹爹快活。<span class="科">淨</span>你且說來。<span class="科">丑</span>我們叫上一二十人。明火執杖。爹爹裝做大王。趕到耿家。拿住小姐。爹爹與他成事。小的們搶擄些家財。可不是一舉兩得。<span class="科">淨</span>啐。做出事來。<span class="科">丑</span>爹爹自去頂缸。<span class="科">末</span>爹不要費心。那個小姐嫁了王尚書家去了。到是那女貞觀中。有一個年幼道姑。其實標致。天下無比。<span class="科">淨</span>如何那日我不見他。<span class="科">末</span>他有病。懶出見客。小的們知道他久了。爹。你聽我道。那道姑呵。芙蓉印額。菡蓞籠腮。兩眉兒簇簇春山。一臉兒溶溶夜月。櫻桃半顆摘得下。對人未語朱唇。瓠子初開擺得齊。欲笑含羞象齒。凝脂十指。春纖驚雨筍抽芽。嬌顫雙尖。香跡印泥蓮落瓣。穿一領白羅鶴氅。儼似雲駕來月殿姮娥。戴一頂碧玉霞冠。真個像水托出湘波仙子。若教他待月西廂。活描出個崔鶯鶯影身。假使他和親北塞認不出王昭君姊妹。秋波一轉。鐵世尊也要留情。笑口半開。木羅漢從教惹病。妖妖嬈嬈。天生成風和楊柳舞千條。嫋嫋停停。人世上春暖桃花開萬朵。齊齊整整。要裝做個色相煙霞。輕輕盈盈。自脫不得風塵脂粉。有人勾引動春心。不數他那誤入天台。若個好逑成鳳侶。真勝似那當年金谷。果然標致。不是虛傳。<span class="科">淨作跌倒科丑</span>爹為何跌倒了。<span class="科">淨</span>說得我酥了。你兩個就替我去叫他來。<span class="科">丑末</span>說不得這個自在話。成不得。爹要成此事。可尋凝春菴王師姑。與他相好。爹爹央他去做媒。事方可諧。<span class="科">淨</span>既然如此。我們就到凝春菴去。</p>
        
        <p class="曲"><span class="牌">水底魚兒</span>芳草萋萋。凝春菴在那裡。行行不見。轉教雲樹迷。</p>
        
        <p class="曲"><span class="牌">前腔</span><span class="科">丑末</span>轉過長堤。臨溪又過西。白雲堆裡。紅日掩朱扉。</p>
        
        <p class="白">此處就是了<span class="科">淨</span>你快去通報。<span class="科">丑末</span>有人在此麼。</p>
        
        <p class="曲"><span class="牌">字字雙</span><span class="科">小淨尼姑上</span>自家生來最嫋娜。<span class="科">丑</span>真個。<span class="科">小淨</span>終朝喫素念彌陀。<span class="科">丑</span>難過。<span class="科">小淨</span>和尚道人都要我。<span class="科">丑</span>好貨。<span class="科">小淨</span>門前那個又來拖。<span class="科">丑</span>是我。</p>
        
        <p class="白"><span class="科">小淨</span>原來是一位相公。相公何來。<span class="科">淨</span>我是溧陽王公子。特地到此。一事相煩。休得推阻。女貞觀道姑陳妙常。十分美貌。我欲求他為婚。特浼姑姑作伐。<span class="科">小淨</span>阿彌陀佛。他是出家人。怎麼說得這一句落地獄的話。我不管這閒事。<span class="科">欲下淨作扯科</span>你來你來。你若成得此事。白銀五十兩。拿在此間謝你。<span class="科">小淨</span>拿來我看。不要哄我<span class="科">淨</span>你既不肯。我去作成別人。<span class="科">淨欲下小淨作扯科</span>休得取笑。你有何分付。我明日就去說。</p>
        
        <p class="曲"><span class="牌">四邊靜</span><span class="科">淨</span>人間牛女天河隔。望君寄消息。即欲駕星橋。鸞臺早妝飾。<span class="科">合</span>黃金白璧。芳姿艷質。成就好姻緣。何須論相値。</p>
        
        <p class="曲"><span class="牌">前腔</span><span class="科">小淨</span>武陵有路雲遮隔。乘鸞事難必。抱布結盟言。鳳卜在朝夕。<span class="科">合前丑</span></p>
        
        <p class="白">婚姻事豈是偶然。<span class="科">淨</span>須要用心說來。<span class="科">末</span>媒妁口必定會言。<span class="科">小淨</span>下聘禮只要五百。謝媒錢到要一千。<span class="科">丑</span>怎要得這許多。<span class="科">淨</span>也不少。準準還你一千。</p>
        
        <h2 id=ch14 class="chapter"><span class="齣題">第十四齣　幽情</span></h2>
        
        <p class="曲"><span class="牌">菊花新</span><span class="科">生上</span>白雲紅樹隔鄉關。雁字南飛枕簟寒。好夢又驚還。翦西風敗葉姍姍。</p>
        
        <p class="白">夢裡修書話別離。故園應自望歸期。天涯塵染舊征衣。衰柳幾株遮恨少。白雲一片帶愁飛。纔見薔薇又紫薇。小生潘必正。下第羞歸。暫投女貞觀中安息。偶見仙姑修容。光彩艷麗奪人。此心羈絆。不忍輕去。鄉土之思。每懷縷縷。正是迷花緣為看花至。戀卻彩雲忘白雲。<span class="科">淨上</span>纔出白雲堂。又到清幽處。不見讀書聲。只聽長吁氣。潘相公稽首。<span class="科">生</span>香公到來。有何話說。<span class="科">淨</span>陳姑煮茗焚香。特請相公清話片時。望乞不拒。<span class="科">生</span>我就此同行。</p>
        
        <p class="曲"><span class="牌">出隊子</span>方添離恨。方添離恨。忽聽花前傳好音。緩尋芳逕過閒庭。又聽金鈴犬吠迎。一陣香來窗前桂陰。</p>
        
        <p class="白"><span class="科">淨</span>陳師父。潘相公請到了。</p>
        
        <p class="曲"><span class="牌">前腔</span><span class="科">旦上</span>急趨迎進。出簾迎進。草率相扳辱過存。<span class="夾白">相公稽首。<span class="科">生</span>仙姑少禮。何勞過招。<span class="科">旦</span></span>竹間禪舍草簷深。惟有清香共苦茗。白鶴雙雙松下自鳴。</p>
        
        <p class="白">自從相公到小菴。未及從容奉款。茲具一茶。伏乞矜許。<span class="科">生</span>多謝。<span class="科">旦</span>徒弟道寧道成那里。<span class="科">丑道姑上</span>天生眼瞎。又兼折腳。不會念經。只好捧盒。<span class="科">小旦道姑捧茶上</span>纔烹蟹眼。又煮雲頭。琥珀浮香。清風數甌。相公請茶。<span class="科">丑</span>相公。前日有一位相公比你略老些兒。也來與我師父請話。想是調戲我的師父。乞我師父夾臉噀了八百八十八口啐氣。抹乾十七八碗殘唾去了。你休得又蹈前轍你若惹我。我到不打緊。隨即奉承。<span class="科">旦</span>休得胡說。快進去。<span class="科">丑</span>我真個肯。不是取笑。若說謊。生疔瘡。<span class="科">下生</span>好一個所在。敢是仙姑自建造的。<span class="科">旦</span>不敢。</p>
        
        <p class="曲"><span class="牌">二郎神</span><span class="科">旦</span>我這裡芳院靜。滿地松陰絕點塵。惟咶露的蟬聲葉底頻。湘簾花影。一樹紫薇紅暈。竹塢煙消陽羨春。分磁缽可消煩紊。<span class="夾白"><span class="科">生</span>仙姑是自幼出家長大出家的。<span class="科">旦</span></span>別家園。自幼年寄入空門。</p>
        
        <p class="曲"><span class="牌">集賢賓</span><span class="科">生</span>博山雲嫋雞舌焚。聽深樹啼鶯。獨守長門枕自溫。那消息有誰曾問。你看紅新綠嫩。可惜老嬌香膩粉。蜂衙蝶陣。鬧嚷嚷也都只為着傷春。</p>
        
        <p class="曲"><span class="牌">黃鶯兒</span><span class="科">旦</span>芳草掩重門。住仙山欲避秦。門前怕有漁郎問。清閒此身。林泉片雲。瑣窗不管春愁恨。<span class="夾白">相公。你莫怪我說。</span>免勞魂。巫山路遠。空費夢中心。</p>
        
        <p class="曲"><span class="牌">貓兒墜</span><span class="科">生</span>水雲聚散。簾外倚斜曛。無限相思隔暮雲。<span class="科">背唱</span>從教病害客邊人。衾枕。儘今宵淚漬啼痕。</p>
        
        <p class="曲"><span class="牌">尾</span><span class="科">淨上</span>青鸞遠報陽臺信。<span class="夾白">相公。</span>那壁廂傳言立請。<span class="夾白">觀主着我來請相公。立等立等。<span class="科">生</span></span>回首桃源雲霧深。</p>
        
        <p class="白">家姑呼喚。就此告別。多擾了。<span class="科">旦</span>多簡慢了。</p>
        
        <p class="落詩"><span class="科">旦</span>一炷清香一盞茶。<br />塵心原不染仙家。<br /><span class="科">生</span>可憐今夜淒涼月。<br />偏向離人窗外斜。</p>
        
        <h2 id=ch15 class="chapter"><span class="齣題">第十五齣　破虜</span></h2>
        
        <p class="曲"><span class="牌">點絳唇</span><span class="科">外上</span>星掛旄頭。將衰天運誰能救。為國躭憂。須早辦親爭鬭。</p>
        
        <p class="白">裂土分茅一郡間。君恩民命兩相關。從來為國心如血。早把胡鉤日下按。自家建康太守張于湖是也。近聞兀朮這廝。分兵南擾緊要地方。倘一時兵到。難以抵敵。昨已分付各所官兵。約定今日下操。不知可曾完備否。左右那里。<span class="科">末小生扮二所官上</span>腰下雪噴劍。馬前雲繞旗。百年承祖蔭。敢不報明時。所官見。<span class="科">外</span>近聞兀朮侵襲地方。昨日分付整頓兵革。今日演操。可曾完備否。<span class="科">應云</span>俱已完備。請老爺下操。<span class="科">眾軍士上見科外</span>汝等聽我分付。</p>
        
        <p class="曲"><span class="牌">解三酲</span><span class="科">外</span>操時節人人要精鍊。鬭時節個個要爭先。國家重難軍休怨。也只為保疆原。騰騰火發心上炎。赤眼吞胡星斗寒。<span class="科">合</span>親征戰。親征戰。不降胡誓不生還。</p>
        
        <p class="曲"><span class="牌">前腔</span><span class="科">所官</span>論吾儕世隆爵顯。又豈敢自愛餘年。旌旗滾滾雲霓閃。看劍戟雪霜寒。假饒他犯境來胡馬。我這裡仗劍爭先雪大冤。<span class="科">合前扮探子上</span></p>
        
        <p class="白">報報。<span class="科">外</span>報甚事的。<span class="科">探子</span>報達虜南侵事。<span class="科">外</span>你說上來。</p>
        
        <p class="曲"><span class="牌">番鼓兒</span><span class="科">探子</span>喧金鼓。喧金鼓。烈火滿空燒。胡虜南來。勢傾不小。<span class="夾白"><span class="科">外</span>有多少人馬。<span class="科">探子</span></span>萬馬奔雷那分多少。<span class="夾白"><span class="科">外</span>眾將官。就此起營。</span>奮勇當先。把腥羶迅掃。<span class="科">外眾下淨引眾上</span></p>
        
        <p class="曲"><span class="牌">前腔</span>轟雷陣。轟雷陣。旗鼓震山嶽。浪滾長江。血淹芳草。<span class="夾白">前面是什麼地方。<span class="科">眾</span>老鸛河了。</span>老鸛河邊。金陵將到。整頓弓刀。安排牙爪。<span class="科">外領眾上</span>奮勇當先。把腥羶迅掃。</p>
        
        <p class="白"><span class="科">末</span>來將何人。<span class="科">淨</span>我是兀朮四太子。親自領兵。你是何人。敢來對敵。<span class="科">末</span>建康太守張爺親自領兵。<span class="科">作對陣科淨眾敗下</span></p>
        
        <p class="曲"><span class="牌">清江引</span><span class="科">外</span>胡奴萬馬齊奔走。兵卒休追後。我疆并我原。四境還吾守。喜孜孜凱唱膚功奏。</p>
        
        <p class="落詩">胡馬犯天關。<br />聞風心膽寒。<br />一鞭爭勝處。<br />飛捷報平安。</p>
        
        <h2 id=ch16 class="chapter"><span class="齣題">第十六齣　寄弄</span></h2>
        
        <p class="曲"><span class="牌">懶畫眉</span><span class="科">生上</span>月明雲淡露華濃。欹枕愁聽四壁蛩。傷秋宋玉賦西風。落葉驚殘夢。閒步芳塵數落紅。</p>
        
        <p class="白">小生看此溶溶夜月。悄悄閒庭。背井離鄉孤衾獨枕。好生煩悶。只得在此閒玩片時。不免到白雲樓下。散步一番。多少是好。<span class="科">下</span></p>
        
        <p class="曲"><span class="牌">前腔</span><span class="科">旦上</span>粉牆花影自重重。簾捲殘荷水殿風。抱琴彈向月明中。香嫋金猊動。人在蓬萊第幾宮。</p>
        
        <p class="白">妙常連日茸茸俗事。未曾整此冰絃。今夜月明風靜。水殿生涼。不免彈瀟湘水雲一曲。少寄幽情。有何不可。<span class="科">作彈科生上聽琴科</span></p>
        
        <p class="曲"><span class="牌">前腔</span>步虛聲度許飛瓊。乍聽還疑別院風。悽悽楚楚那聲中。誰家夜月琴三弄。細數離情曲未終。</p>
        
        <p class="白">此是陳姑彈琴。不免到他堂中。細聽一番。多少是好。</p>
        
        <p class="曲"><span class="牌">前腔</span><span class="科">旦</span>朱絃聲杳恨溶溶。長嘆空隨幾陣風。<span class="夾白"><span class="科">生</span>仙姑彈得好琴。<span class="科">旦驚科</span></span>仙郎何處入簾櫳。早是人驚恐。<span class="夾白"><span class="科">生</span>小生得罪了。<span class="科">旦</span></span>莫不是為聽雲水聲寒一曲中。</p>
        
        <p class="白"><span class="科">生</span>小生孤枕無眠。閒吟步月。忽聽花下琴聲嘹嚦。清響絕倫。不覺步入到此。<span class="科">旦</span>小道亦見月明如洗。夜色新涼。故爾操弄絲桐。少寄岑寂。欲乘此興。請教一曲如何。<span class="科">生</span>小生略記一二。弄斧班門。休笑休笑<span class="科">生作彈吟曰</span>雉朝雊兮清霜。慘孤飛兮無雙。念寡陰兮少陽。怨鰥居兮徬徨。<span class="科">旦</span>此曲乃雉朝飛也。君方盛年。何故彈此無妻之曲。<span class="科">生</span>小生實未曾有妻。<span class="科">旦</span>也不干我事<span class="科">生</span>敢求仙姑。而教一曲如何。<span class="科">旦</span>既聽佳音。已清俗耳。何必初學。又亂芳聲。<span class="科">生</span>休得太謙。<span class="科">旦</span>污耳污耳。<span class="科">作彈吟曰</span>煙淡淡兮輕雲。香靄靄兮桂陰。喜長宵兮孤冷。抱玉兔兮自溫。<span class="科">生</span>此廣寒遊也。正是仙姑所彈。爭奈終朝孤冷。難消遣些兒。<span class="科">旦</span>相公你聽我道。</p>
        
        <p class="曲"><span class="牌">朝元歌</span>長清短清。那管人離恨。雲心水心。有甚閒愁悶。一度春來。一番花褪。怎生上我眉痕。雲掩柴門。鐘兒磬兒枕上聽。柏子坐中焚。梅花帳絕塵。果然是冰清玉潤。長長短短。有誰評論。怕誰評論。</p>
        
        <p class="曲"><span class="牌">前腔</span><span class="科">生</span>更深漏深。獨坐誰相問。琴聲怨聲。兩下無憑準。翡翠衾閒。芙蓉月印。三星照人如有心。露冷霜凝。衾兒枕兒誰共溫。<span class="夾白"><span class="科">旦怒科</span>先生出言太狂。屢屢譏訕。莫非春心飄蕩。塵念頓起。我就對你姑娘說來。看你如何分解。<span class="科">作背立科生</span>小生信口相嘲。言出顛倒。伏乞海涵。<span class="科">作跪旦扶起科生</span></span>巫峽恨雲深。桃原羞自尋。你是慈悲方寸。望恕卻少年心性。少年心性。</p>
        
        <p class="白">小生就此告辭。肯把心腸鐵樣堅。<span class="科">旦作背語科</span>豈無春意戀塵凡。<span class="科">生</span>今朝兩下輕離別。一夜相思枕上看。<span class="科">生作下科旦</span>潘相公。花陰深處。仔細行走。<span class="科">生回科</span>借一燈行如何。<span class="科">旦急關門科生</span>陳姑十分有情。不免躲在此間。聽他裡面說些什麼。便知分曉。<span class="科">旦</span>潘郎潘郎。</p>
        
        <p class="曲"><span class="牌">前腔</span>你是個天生後生。曾占風流性。無情有情。只看你笑臉兒來相問。我也心裡聰明。臉兒假狠。口兒裡裝做硬。待要應承。這羞慚怎應他那一聲。我見了他假惺惺。別了他常掛心。我看這些花陰月影。淒淒冷冷。照他孤另。照奴孤另。</p>
        
        <p class="白">夜深人靜。不免抱琴進去安宿則個。此情空滿懷。未許人知道。明月照孤幃。淚落知多少。<span class="科">下生</span>小生在此聽了半晌。雖是不甚明白。</p>
        
        <p class="曲"><span class="牌">前腔</span>我想他一聲兩聲。句句含愁恨。我看他人情道情。多是塵凡性。<span class="夾白">妙常。</span>你一曲琴聲。淒清風韻。怎教你斷送青春。那更玉軟香溫。情兒意兒那些兒不動人。他獨自理瑤琴。我獨立得蒼苔冷。分明是西廂行徑。<span class="夾白">老天老天。<span class="科">作揖科</span></span>早成就少年秦晉。少年秦晉。</p>
        
        <p class="落詩">閒庭看明月。<br />有話和誰說。<br />榴花解相思。<br />瓣瓣飛紅血。</p>
        
        <h2 id=ch17 class="chapter"><span class="齣題">第十七齣　耽思</span></h2>
        
        <p class="曲"><span class="牌">謁金門</span><span class="科">生病丑扶上</span>愁滋味。風雨暮秋天氣。一枕相思頭徹尾。如何消遣些。</p>
        
        <p class="白">鐘磬驚回枕上眠。客鄉風雨恨人天。許多心事共誰言。<span class="科">丑</span>病裡偏教人易老。秋來轉覺恨常添。只因些個事相牽。<span class="科">生</span>進安。自從別了家鄉至此。旅館蕭條。染成這病。怎生是好。<span class="科">丑</span>官人。且耐心將息。我昨日到街市上起課來。說你這病是那陰人身上起的。不要獃了。且自消遣則箇。門外有人言語。待我去看來。是那一個。</p>
        
        <p class="曲"><span class="牌">一翦梅</span><span class="科">老旦同旦上</span>病中孤館自嗟呀。纔說離家。便恨離家。<span class="科">旦</span>閒庭開遍紫薇花。人在天涯。病害天涯。</p>
        
        <p class="白"><span class="科">老旦</span>我姪兒染病書齋。要去看他。徒弟。我與你同走一遭。<span class="科">旦</span>師父先請。徒弟隨後。<span class="科">老旦</span>轉過荷香徑。又來丹桂陰。<span class="科">生嘆科老旦</span>忽聞長嘆語。使我便關心。必正兒。連日病癥如何。<span class="科">生</span>越加沈重。<span class="科">老旦</span>我兒。句容有一個方先生。在此課命。到有些意思。不免請他來課算禳解。<span class="科">生</span>使得。進安。你替我去請來。眼底便教分禍福。暗裡誰云無鬼神。方先生在家麼。<span class="科">淨</span>那個。</p>
        
        <p class="曲"><span class="牌">水底魚兒</span><span class="科">淨上</span>算命通神。書符最有靈。人家來問我。開口要禳星。</p>
        
        <p class="白">什麼人在此。<span class="科">丑</span>小人是女貞觀中來的。請先生課命。<span class="科">淨</span>就去就去。纔過溪橋。此間便是。<span class="科">丑</span>方先生到了。<span class="科">相見科老旦</span>舍姪潘楷。偶因下第。寄住在此。忽染病癥。特請先生課算禳解。<span class="科">淨</span>曾買下三牲麼。<span class="科">旦</span>先生未曾課算。怎麼先要三牲。<span class="科">淨</span>小子法術最高。四海聞名。那得一時閒空。今日有一二千人。坐在我店中算命。聞得觀主呼喚。只得到此。<span class="科">丑</span>我來接你。並無一人。<span class="科">淨</span>忘了忘了。是昨日。是昨日。這等樣。你把潘相公八字說來。<span class="科">生</span>甲子年。乙亥月。甲子日。乙亥時。<span class="科">淨</span>好八字。好八字。兩干不雜。地局和同。凡觀人命。先看提綱。身旺坐強。必登廊廟。身衰坐弱。終處貧窮。推此八字。木生冬令。雖未及時。謂之將來者進。兼得亥子水源培植。此乃大富大貴之造也。爭奈目下紅鸞天喜星照命。又兼日犯歲君。災殃必重。須得禳解方好。<span class="科">老旦</span>我請個法師禳解如何。<span class="科">淨</span>你差了。我算命之外。又會行法。張天師門下。第一個高徒是我。快辦紙馬香燭過來。我替你禳解。<span class="科">丑辦香案科淨念</span>上香上香。奉請家堂。山神土地。司命竈王。今日祝獻。伏為潘郎病不脫體。着枕狼當。身上發寒發熱。口裡要茶要湯。自從今日禳解。叫他早脫災殃。神道。你若肯依我說。家家主薦。殺豬殺羊。你若不聽我說。我叫你廟中無燭無香。只看今朝以後。若強便強。算來不得就好。也須打點些棺裳。一時魂不附體。大家哭得悽惶。<span class="科">丑</span>呸。先生着了鬼了。<span class="科">淨</span>不是先生着鬼。我到老實與你商量。你若要他這個病好。先請遣開傍邊催命大王。<span class="科">老旦</span>休得胡說。些須薄禮奉酬。請回罷。<span class="科">淨</span>多謝多謝。全憑一張嘴。賺盡四方財<span class="科">下老旦</span>我兒。你把病癥從頭說與我做姑娘的知道。</p>
        
        <p class="曲"><span class="牌">山坡羊</span><span class="夾白"><span class="科">生</span>呀。</span>這病兒何曾經害。這病兒好難躭待。這病兒好似風前敗葉。這病兒好似雨後花羞態。我難擺開。心頭去復來。黃昏夢斷。夢斷天涯外。心事難提淚滿腮。傷懷。<span class="夾白"><span class="科">老旦</span>這病敢是風寒上來的。<span class="科">生</span></span>不為風寒眼倦開。堪哀。<span class="夾白"><span class="科">老旦</span>莫不是憂愁上來的。<span class="科">生</span></span>不為憂愁頭懶擡。</p>
        
        <p class="曲"><span class="牌">前腔</span><span class="科">老旦</span>莫不是害了些王仲宣登樓的無奈。莫不是染了些楚三閭江潭流派。莫不是渴中山病兒轉深。莫不是賦高唐愁孼債。心暗猜。莫不是揚子雲閣上災。非關病酒。也只為躭詩害。人在他鄉須把愁腸解。堪哀。待思鄉怎生歸去來。傷懷。為瓜葛空教淚滿腮。</p>
        
        <p class="曲"><span class="牌">前腔</span><span class="科">旦</span>你想是念故園夢魂常在。你想是恨旅館風塵難捱。你本是養驪珠時潛在淵。你本是愛棲梧暫託荊榛外。<span class="夾白"><span class="科">生</span>我好恨。<span class="科">旦</span></span>休恨來。愁腸須擺劃。月圓月缺。月也有盈虧害。豈可人無一日災。襟懷。你把那段心兒且放開。書齋。好聽春雷天上來。</p>
        
        <p class="白"><span class="科">老旦</span>本當在此看你。殿上有人。我略去再來。<span class="科">旦</span>相公。你可請醫調治。我明日再來看你。<span class="科">生</span>心病還須心上醫。<span class="科">老旦</span>休將閒口惹閒非。<span class="科">老同下生作睡科丑背云</span>啐。只因閒口生心病。但願你冤家早脫離。我東人做出這等模樣如何。</p>
        
        <p class="曲"><span class="牌">前腔</span><span class="科">丑</span>我東人不尷不尬。到此處多愁多害。只為那三四更花晨月夕。惹下了十二時的孤眠獨捱。<span class="夾白">官人喫藥。<span class="科">生</span>我不要藥喫。<span class="科">丑</span></span>心暗猜。病從根上來。思量到此。也只為欠了冤家債。怎能彀成全雙鳳釵。癡呆。抄手無言難打孩。哀哉。書劍飄零甚日回。</p>
        
        <p class="白">東人睡了。待我哄他一哄。東人。那仙姑在亭子上。接你說話。<span class="科">生</span>我就來了。<span class="科">作病起科丑</span>我來扶你。<span class="科">生</span>進安。你只在此間。不可來。<span class="科">生作行不動科丑</span>還是我扶你。<span class="科">生</span>不要來。<span class="科">生作跌科丑</span>沒有人叫。還是我來扶你進去罷。<span class="科">下</span></p>
        
        <h2 id=ch18 class="chapter"><span class="齣題">第十八齣　叱謝</span></h2>
        
        <p class="曲"><span class="牌">卜算子</span><span class="科">旦上</span>朝來聞鳥啼。啼處驚人睡。展轉不成眠。反側啼紅淚。</p>
        
        <p class="白">春來秋去幾經過。不似今秋愁奈何。心事暗流銀燭淚。恨隨漂泊葉聲多。妙常苦守清規。已經數載。無奈塵心未盡。俗念頓生。對景添愁。強制不定。可恨人也。</p>
        
        <p class="曲"><span class="牌">桂枝香</span>奴似風掀黃葉。雲遮殘月。猛可的如醉如癡。獨自個誰溫誰熱。把牀兒打疊。把牀兒打疊。方纔夢枕兒上蝶。又驚回窗兒外鐵。好難說。愁如雁字天邊陣。淚似鵑花枝上血。</p>
        
        <p class="曲"><span class="牌">前腔</span>雲堂松舍。清燈長夜。聽鐘兒敲斷黃昏。擁被兒臥看明月。心中自思。心中自思。猛可的身如火熱。値恁的睡不寧貼。好難說。嚥不下心頭火。轉添些長嘆嗟。</p>
        
        <p class="白">筆墨在此。不免將我心事描寫一詞。聊寄幽情。消遣則個。<span class="科">詞曰</span></p>
        
        <p class="誦">松舍清燈閃閃。雲堂鐘鼓沈沈。黃昏獨自展孤衾。欲睡先愁不穩。一念靜中思動。徧身慾火難禁。強將津吐嚥凡心。爭奈凡心轉盛。<span class="科">淨王尼姑上</span></p>
        
        <p class="曲"><span class="牌">不是路</span><span class="科">淨</span>徑遶長蛇。要見的人兒何處也。把簾遮。落花滿地空臺榭。未許紅塵略近些。<span class="夾白">開門開門。<span class="科">旦</span></span>是誰的吠犬迎來花外客。<span class="科">作藏詞科</span>我把冷眼兒窗前偷看者。<span class="科">淨</span>休躲撇。為因閒暇來松舍。<span class="科">旦</span>向前迎接。向前迎接。</p>
        
        <p class="白">遠辱到此。有何話說。<span class="科">淨</span>久失相親。特來聽講。<span class="科">旦</span>你平日不好經典。如何要聽講。<span class="科">淨</span>我近日比前不同。前夜月下。我親見觀音菩薩說道。你平日念佛。功德將滿。只少得一百多聲。祥雲就來接你上天去。<span class="科">旦</span>你何不做一會兒功夫。念完了。上天去。<span class="科">淨</span>人頭上有些私債。未曾討得。養下些豬羊雞犬。未曾賣得。有幾個相識和尚。捨他不得。因此上故意不念完了。<span class="科">旦</span>你休得取笑。有何話說。<span class="科">淨</span>溧陽縣中。有個王公子。人物標致。潑天富貴。他慕你儀容。欲求婚配。未知你意下若何。<span class="科">旦</span>阿彌陀佛。我與你是出家人。怎麼說這等落地獄的話。<span class="科">淨</span>夫妻之情。誰人不愛。享榮華富貴。強似在此清貧苦奈。<span class="科">旦</span>休得多言。聽我道。</p>
        
        <p class="曲"><span class="牌">長拍</span>門外遊蜂。門外遊蜂。花間浪蝶。隔芳塵簾箔長遮。雲寒月冷。這是自甘孤潔。<span class="夾白"><span class="科">淨</span>你好硬心腸<span class="科">旦</span></span>心硬如鐵。又何勞嚷嚷強來饒舌。清閒分同松柏老。豈肯做凡花牆外折。<span class="夾白"><span class="科">淨</span>他家十分豪富。<span class="科">旦</span></span>從教富貴更豪奢。怎如我清貧守道。自有決烈。</p>
        
        <p class="曲"><span class="牌">短拍</span><span class="科">淨</span>鬢軃輕雲。鬢軃輕雲。眉彎新月。更可人海棠雙頰。休把性兒撇。看鴛鴦帳煖。那春生鳳凰衾熱。他指望連枝比翼。那知急煎煎鏡破簪折。</p>
        
        <p class="曲"><span class="牌">尾</span><span class="科">旦</span>從今斷絕休來說。<span class="夾白">你上覆那王公子呵。</span>不須用這般鍬掘。月殿花枝你休想去折。</p>
        
        <p class="白"><span class="科">下淨</span>他送也不送我。就進去了。敢是怪我也。</p>
        
        <p class="落詩">雲霧鎖天台。<br />媒紅空自來。<br />心難常皎潔。<br />有日惹塵埃。</p>
        
        <h2 id=ch19 class="chapter"><span class="齣題">第十九齣　詞媾</span></h2>
        
        <p class="曲"><span class="牌">清平樂</span><span class="科">旦上</span>西風別院。黃菊都開遍。鸂鶒不知人意懶。對對飛來池畔。</p>
        
        <p class="白">雲淡水痕收。人傍淒涼立暮秋。蛩吟無斷頭。心事淚中流。懶把黃花插滿頭。見人還自羞。自與潘郎見後。不覺心神恍惚。情思飄蕩。對此困人天氣。好生傷感也。</p>
        
        <p class="曲"><span class="牌">繡帶兒</span>難提起。把十二個時辰付慘悽。沈沈病染相思。恨無眠殘月窗西。更難聽孤雁嘹嚦。堆積幾番長嘆。空自悲。怕春去留不住少年顏色。</p>
        
        <p class="白">奴家身體困倦。不免穩睡半晌則個。<span class="科">睡介</span></p>
        
        <p class="曲"><span class="牌">宜春令</span><span class="科">生上</span>雲房靜。竹徑斜。<span class="夾白">小生病起無聊。好生煩悶。不免往白雲樓下。閒步一回。多少是好。</span>欲求仙恨着天台路迷。問津何處。傍青松掩着花千樹。<span class="夾白">悄地行來。乃是陳姑臥房。正値他獨睡在此。<span class="科">作番書介</span>這是他看誦的經典。裡面為何有字一幅。卻是陳姑詩稿。詞云。松舍清燈閃閃。雲堂鐘鼓沈沈。黃昏獨自展孤衾。欲睡先愁不穩。一念靜中思動。遍身慾火難禁。強將津唾嚥凡心。爭奈凡心轉盛。細觀此詞。陳姑芳心盡露。敢是天就我的姻緣。把此詞做個公案。</span>伴殘經香渺金猊題紅句情含綠綺。心知。<span class="夾白">此詞入手呵。</span>天付姻緣。送來佳會。</p>
        
        <p class="白">待我揭帳戲他。看他如何回我。陳姑。陳姑。<span class="科">旦作驚起介</span></p>
        
        <p class="曲"><span class="牌">降黃龍</span>驚疑。閃得我魄散魂飛。倦體輕盈。倩誰扶起。<span class="夾白"><span class="科">生</span>小生在此相扶。<span class="科">作抱旦旦怒介</span></span>你是書生班輩。好個書生班輩。錯認仙姑。比做神女。<span class="夾白"><span class="科">生</span>差不多兒。文君幸見相如。兩下情同魚水。<span class="科">旦</span></span>休題。文君佳趣。這其間相如料難是你。<span class="夾白"><span class="科">生</span>多分是小生無疑。<span class="科">旦</span>潘郎好生無禮。我對你姑娘說來。<span class="科">生</span>說我何事。<span class="科">旦</span></span>秀才們偷香竊玉。意亂心迷。</p>
        
        <p class="曲"><span class="牌">醉太平</span><span class="科">生</span>非癡。我青燈愁緒。聽黃昏鐘磬。夜半寒雞。孤衾獨抱。未曾睡先愁不寐。相思。靜中一念有誰知。慾火炎遍身難制。把凡心自嚥。只少個蕭郎同並。彩鳳同騎。</p>
        
        <p class="曲"><span class="牌">浣溪沙</span><span class="科">旦</span>你臉兒涎。情兒媚。話蹺蹊。心自猜疑。<span class="夾白"><span class="科">生</span>不必猜疑。<span class="科">旦尋詞介生</span>小生拾得在此。<span class="科">旦</span>好好還我的詞來。若不還我。把你做賊論。<span class="科">生</span>偷書不為賊。<span class="科">旦</span></span>這場冤債訴憑誰。當初出口應難悔。<span class="夾白">罷罷。</span>一點靈犀托付伊。<span class="科">背介</span>幾番羞解羅襦。<span class="科">生拜介</span></p>
        
        <p class="曲"><span class="牌">滴溜子</span>合拜跪。此情有誰堪比。慢追思。此德何年報取。誰承望今宵牛女。銀河咫尺間。巧一似穿針會。兩下裡青春濃桃艷李。</p>
        
        <p class="曲"><span class="牌">鮑老催</span><span class="科">旦</span>輸情輸意。鴛鴦已入牢籠計。恩情怕逐楊花起。一首詞。兩下緣。三生謎。相看又恐相拋棄。等閒忘卻情容易。也不管人憔悴。</p>
        
        <p class="白"><span class="科">生</span>妙常。你道小生忘了此情。<span class="科">跪介</span>老天在上。必正若忘了妙常今日之情。天誅地滅。</p>
        
        <p class="曲"><span class="牌">貓兒墜</span>皇天在上。照證兩心知。誓海盟山永不移。<span class="科">旦</span>從今孼債染緇衣。歡娛。看雙雙一似鳳求鸞配。</p>
        
        <p class="曲"><span class="牌">尾</span>天長地久君須記。此日裡恩情不暫離。從此後情詞莫再題。</p>
        
        <p class="白">今夜燈前見。還疑夢裡來。<span class="科">下丑上</span>我東人在此。吟風弄月。夜去明來。終久喫他刮上了。</p>
        
        <p class="曲"><span class="牌">清江引</span>堪愛堪愛真堪愛。鸞鳳情深如海。攜手上陽臺。了卻相思債。他怎知有個人在窗兒外。</p>
        
        <p class="曲"><span class="牌">皂角兒</span><span class="科">生旦同上</span>兩情濃同下藍橋。戰兢兢歡娛較少。成就了鳳友鸞交。休忘卻天長地老。為你病懨懨只自躭。瘦怯怯難自保。為着今朝。相偎相抱。力怯體嬌。你休把私情漏泄。兩下裡供狀難招。</p>
        
        <p class="曲"><span class="牌">前腔</span>奴本是柔枝嫩條。休比做牆花路草。顧不得鶯雛燕嬌。你恣意兒鸞顛鳳倒。須記得或是忙或是閒。或是遲或是早。夜夜朝朝。何曾知道。這些關竅。春風一度。教我力怯魂消。</p>
        
        <p class="曲"><span class="牌">尾</span>從今淡把蛾眉掃。妝一個內家腔調。把往日相思一擔兒拋。</p>
        
        <p class="白"><span class="科">丑</span>不好了。不好了。觀主知道。去叫地方拿你們兩個送官。怎麼是好。<span class="科">旦</span>如何是好。<span class="科">丑</span>不妨。我哄你兩個。適纔我替你遮瞞過了。我只要捉個頭兒。<span class="科">生</span>我在此。你休得這等胡說。<span class="科">丑</span>既然相公在此。你只叫我一聲。<span class="科">旦</span>教我叫你什麼。<span class="科">丑</span>隨你。<span class="科">旦</span>進安哥。<span class="科">丑</span>不好。除下哥字。添上相公二字。<span class="科">旦</span>難道是進安相公。<span class="科">丑</span>正是。正是。<span class="科">旦作難介丑</span>我就叫將起來。<span class="科">旦</span>也罷。我便叫他一聲。進安相公。<span class="科">丑笑介</span>出菴奶奶。<span class="科">生</span>怎麼叫做出菴奶奶。<span class="科">丑</span>沒有我進安相公安能奶奶出菴。<span class="科">生叱下</span></p>
        
        <h2 id=ch20 class="chapter"><span class="齣題">第二十齣　詭媒</span></h2>
        
        <p class="曲"><span class="牌">普賢歌</span><span class="科">小淨上</span>終朝奔走在街坊。布施虧咱口舌強。化些齋與糧。討些燭與香。夜夜偷閒摟和尚。</p>
        
        <p class="白">自家凝春庵王師姑是也。前日王公子託我到女貞觀。說陳妙常親事。不想他千不肯萬推辭。花言巧語。馬扁他不動。如何是好。不免回覆公子。教他別尋人去說。迤邐行來。此間便是。有人在此麼。<span class="科">丑上</span>閒庭落葉階前覆。靜坐何人門外來。我公子親事如何。<span class="科">小淨</span>不諧。<span class="科">丑</span>罷了。我公子急等着你完事。今早又着我來叫你。你到說出這句話。<span class="科">小淨</span>如今怎麼處。<span class="科">丑</span>我教你一個法兒。哄他一哄。你只說陳妙常已請到在門外。我說你十分標致。他心動就來。你出去接他。不可擡頭。待他進了書房中。又作區處。<span class="科">小淨</span>使得。使得。你去通報。<span class="科">丑</span>公子有請。<span class="科">大淨上</span></p>
        
        <p class="曲"><span class="牌">前腔</span>朝朝夜夜醉紅妝。睡起曈曈日上窗。桂花開得香。菊花開得黃。可惜金樽少個人兒賞。</p>
        
        <p class="白">何人在此。<span class="科">丑</span>王師姑請得陳妙常來見爺。在外等候。<span class="科">淨</span>好好。<span class="科">丑</span>還有事稟上爺。王師姑說爺十分標致。說得他心動。就來到此。教爺可低頭迎接他。不可擡頭。進了書房。憑爺處置。<span class="科">淨</span>好好。會幹事。會幹事。<span class="科">兩下作低頭見介淨</span>呸。我是開口等酒。那知你將沒作有。教我心上花開。如何接着你這老狗。<span class="科">小淨</span>怕你臉上帶羞。使你不要擡頭。親事十分不肯。特來回覆你這老牛。<span class="科">淨</span>他怎麼不肯。只是你不會做媒。<span class="科">小淨</span>我再三去說。他再四不肯。只是哄他不動。你聽我道來。</p>
        
        <p class="曲"><span class="牌">大迓鼓</span>他真心愛出家。自甘守淡。不戀繁華。不容人說閒非話。空費我嘴喳喳。多謝蜂媒。及早回衙。</p>
        
        <p class="曲"><span class="牌">前腔</span><span class="科">淨</span>惓惓望着他。鴛幃合巹。花燭籠紗。今朝不見來堂下。空教我眼巴巴。多是蜂媒。不會開衙</p>
        
        <p class="白">事既如此。怎麼處置他纔好。<span class="科">小淨</span>我有一計策。特來與你商量。<span class="科">淨</span>有何計策。<span class="科">小淨</span>你着個能言的盛使到觀中去。不可說出姓王。只說耿衙差人請師父到家。欲拜為師。講經說法。先叫下轎夫。等他上轎擡到家中。憑你處置。有何不可<span class="科">淨</span>此計甚妙。</p>
        
        <p class="落詩">由他人伶俐。<br />難脫這條計。<br />若還哄不來。<br />教我空淘氣。</p>
        
        <h2 id=ch21 class="chapter"><span class="齣題">第二十一齣　姑阻</span></h2>
        
        <p class="曲"><span class="牌">月雲高</span><span class="科">旦上</span>松梢月上。又早鐘兒響。人約黃昏後。春暖梅花帳。倚定闌干。悄悄的將他望。猛可的花影動。我便覺心兒癢。<span class="夾白">呸。元來又不是他。</span>那聲音兒是風戛簾鉤聲韻長。那影子兒是鶴步空庭立那廂。</p>
        
        <p class="白">等了這一會。還不見他來。我且回房中。再作區處。倦立庭前看月色。且回鴛帳坐香消。<span class="科">下</span></p>
        
        <p class="曲"><span class="牌">前腔</span><span class="科">生上</span>夢回羅帳。睡起魂飄蕩。纔見雲窗月。心到陽臺上。靜掩書齋。月下門偷傍。<span class="夾白">三春花信曾有約。七夕渡河人又來。<span class="科">下老上</span>欲覓閒消息。須教悄地來。夜深人不見。書館把門開。不知我姪兒那裡去了。不免叫他一聲。必正姪兒那裡。<span class="科">生上</span></span>忽聽得花間語。把小鹿兒在心頭撞。<span class="夾白">姑娘拜揖。<span class="科">老</span>書到不讀。卻往那裡行走。<span class="科">生</span>在亭子上乘涼。</span>為愛閒亭風露涼。<span class="夾白"><span class="科">老</span>為何這等慌張。<span class="科">生</span></span>失候尊前心意忙。</p>
        
        <p class="白"><span class="科">老</span>我兒。你聽我道來。</p>
        
        <p class="曲"><span class="牌">前腔</span>書當勤講。奮志青雲上。坐待春雷動。一躍桃花浪。姓字爭先。不墮前人望。夜半花間月。休去閒飄蕩。好把流螢手自囊。當惜春風又過牆。</p>
        
        <p class="白">也罷。你隨我到經堂上去。一邊我打坐。一邊你讀書。待我出定時。方去寢息。不可不依。從來佛教通儒教。要識儒修即佛修。<span class="科">扯生並下</span></p>
        
        <p class="曲"><span class="牌">石榴花</span><span class="科">旦上</span>聽殘玉漏。展轉動人愁。思量起竟含羞。我把玉釵敲斷鳳凰頭。傍孤燈暗數更籌。出乖露醜。這事兒落了他人後。想昨宵雨約雲期。到今朝鳳泣鸞愁。</p>
        
        <p class="曲"><span class="牌">前腔</span><span class="科">生上</span>忙來月下。恨殺那人留。<span class="夾白"><span class="科">對旦揖介旦背介生</span>小生來了。</span>為甚事淚雙流。武陵人抱悶悠悠。夜深沈不餌魚鉤。心中暗愁。<span class="夾白"><span class="科">旦</span>愁什麼。把人丟下就是。<span class="科">生</span></span>這話兒好教我參不透。只指望楚雨巫雲。怎番做綠慘紅愁。</p>
        
        <p class="曲"><span class="牌">泣顏回</span><span class="科">旦</span>休說那風流。一霎時忘卻綢繆。教我黃昏獨自。等得月轉西樓。將人便丟。那些個見你情兒厚。<span class="夾白"><span class="科">生</span>小生不是故意來遲。幾乎做將出來。正到半路。乞我那狠心的姑娘。走將來叫我。幸而聽得。只得回轉。不想他帶我到禪堂去。他一邊打坐。教我一邊看書。他出定方放我回寢。以此來遲。<span class="科">跪介</span>望恕小生之罪。<span class="科">旦</span></span>看他愁模樣堪愛堪憐。定不是將沒作有。</p>
        
        <p class="曲"><span class="牌">前腔</span><span class="科">生</span>一日隔三秋。鴛鴦結牢鎖心頭。猩紅一瓣。魂靈兒都為他鉤。何曾下口。更難忘燈下鞋尖兒瘦。我若做浪蝶遊蜂。<span class="夾白">老天呵。</span>須教是裾馬襟牛。</p>
        
        <p class="曲"><span class="牌">尾</span>從今念卻神前咒。今夜情難罷手。怎能彀閏一個更兒相聚久。</p>
        
        <p class="落詩">花間淚落三更月。<br />佛座人留兩下情。<br />話向枕邊說不盡。<br />隔林雞唱又天明。</p>
        
        <h2 id=ch22 class="chapter"><span class="齣題">第二十二齣　促試</span></h2>
        
        <p class="曲"><span class="牌">珠落索</span><span class="科">老旦上</span>鳳隻與鸞孤。兩下悲離曠。星前暗許抱衾裯。好教我難遮當。</p>
        
        <p class="白">本是鸞鳳宿有緣。空門一見兩留連。若教露出當場事。敗我從前學坐禪。我想陳妙常與我姪兒。兩下青春佳麗。意氣相投。每每月下星前。事事東遮西掩。看他鼠竊。使我狐疑。倘若事露人知。敗壞山門。有玷清白。如何是好。早晚間事情。那裡防得他許多。不免叫姪兒出來。逼他赴選。絕了眼前往來。有何不可。姪兒那裡。</p>
        
        <p class="曲"><span class="牌">浣溪沙</span><span class="科">生上</span>夢裡鴛鴦驚拆散。醒來淚眼未曾乾。窗前又聽得頻呼喚。</p>
        
        <p class="白">姑娘拜揖。<span class="科">老</span>姪兒。我想你父親生你一人。指望功成名就。雖是你身上青雲。未登金殿。還是你身上一件不了的事情。如今春期將至。正好收拾書囊。前往臨安赴試。休得留戀于此。<span class="科">生</span>試期尚早。待明春去猶未遲。只是在此多擾姑娘。<span class="科">老怒介</span>我豈為你在此攪擾。要你去赴試。我與你父親連枝瓜葛。看你飄蓬。有何面目見你二親。汝強留戀。自廿人下。又何面目見你二親乎。你二親日後也要埋怨我。好痛殺人也。<span class="科">作悲介生亦悲介</span>謹依姑娘嚴命。只待作謝各房姑姑就去。<span class="科">老</span>不消。待我叫他們出來送你便了。香公那裡。請各房姑姑出來<span class="科">內應</span>知道了。<span class="科">進安同眾姑姑上</span></p>
        
        <p class="曲"><span class="牌">卜算子</span>荒徑葉聲乾。閒庭人語沸。<span class="科">旦</span>不知何事苦相牽。心下常縈繫。</p>
        
        <p class="白"><span class="科">老</span>今日我姪兒起程赴試。特喚你們相送則個。<span class="科">旦</span>為何平地有此說話。<span class="科">作含淚介老</span>進安。你可快收拾行李。<span class="科">丑</span>平地起風波。暗裡分鸞鳳。<span class="科">下老</span>姪兒。你聽我道。</p>
        
        <p class="曲"><span class="牌">催拍</span>趁西風。快着祖鞭。當及時看花上苑。休得留連。休得留連。你是瑚璉虹霓。怎做狐首鴻磐。休戀燕友鶯儔。月下花前。<span class="科">合</span>從此去獻納爭先。親玉陛謁金鑾。</p>
        
        <p class="曲"><span class="牌">前腔</span><span class="科">生</span>嘆驥足鹽車久淹。託萍梗風塵自轉。<span class="科">背介</span>有恨難言。有恨難言。扯斷紅絲。生剖青鸞。人逐孤鴻。淚染啼鵑。<span class="科">合前</span></p>
        
        <p class="曲"><span class="牌">前腔</span><span class="科">旦</span>夕陽外千山萬山。衰草路風寒水寒。<span class="科">背介</span>把淚偷彈。把淚偷彈。千種離情。兩下難言。意惹情牽。腸斷心剜。<span class="科">合前</span></p>
        
        <p class="曲"><span class="牌">前腔</span><span class="科">眾姑</span>你本是鴻才俊英。偶暫住衡門考槃。幾摺征帆。幾摺征帆。眼底天涯。利鎖名牽。一曲離歌。三疊陽關。<span class="科">合前</span></p>
        
        <p class="曲"><span class="牌">前腔</span><span class="科">丑挑行李上</span>打疊起行囊半肩。<span class="科">生拜介</span>忙拜謝尊姑膝前。<span class="科">老</span>着意相看。着意相看。野店寒雞。水宿風餐。<span class="夾白"><span class="科">旦</span>進安哥。</span>雨雪長途。休教他食缺衣單。<span class="科">合前</span></p>
        
        <p class="曲"><span class="牌">一撮棹</span><span class="科">生</span>馬前路恨殺人山外山。<span class="科">旦</span>燈前夢要見他難上難。<span class="科">生</span>睜睜眼。兩下裡恨冲天。<span class="科">旦</span>又怕人瞧破。待留他怎上前。<span class="科">老</span>休嗟嘆。及早奪錦衣還。<span class="科">眾姑</span>春風裡早把好音傳。</p>
        
        <p class="曲"><span class="牌">尾</span><span class="科">生</span>尊前拜別空留戀。<span class="科">旦背介</span>我這裡新愁千萬。<span class="科">生作別旦眾姑介</span>止不住淚潸潸血染征衫。</p>
        
        <p class="白"><span class="科">老</span>徒弟們各自歸房。我送姪兒到江口下船。明日方回。</p>
        
        <p class="落詩">好把芙蓉匣劍安。<br />只愁風雪阻江關。<br />可憐不是輕離別。<br />兩下相看難上難。</p>
        
        <h2 id=ch23 class="chapter"><span class="齣題">第二十三齣　追別</span></h2>
        
        <p class="曲"><span class="牌">水紅花</span><span class="科">老旦生丑上</span>天空雲淡蓼風寒。透衣單。江聲悽慘。晚潮時帶夕陽還。淚珠彈。離愁千萬。<span class="科">生背</span>欲待將言遮掩。怎禁他惡狠狠話兒劖。只得赴江關也囉。</p>
        
        <p class="白"><span class="科">老</span>落木靜秋色。殘暉浮暮雲。<span class="科">生</span>不知人別後。多少事關心。<span class="科">丑</span>已到關口。梢水看船。<span class="科">淨梢水上</span>船在此。<span class="科">丑</span>我相公上京赴試。叫你船到臨安。賞你一兩銀子作船錢。<span class="科">淨</span>就去就去。<span class="科">老</span>就此開船。休得轉來。我在閱江樓施主人家看你。明日纔回。<span class="科">生</span>謹依姑娘嚴命葉落眼中淚。風催江上船。<span class="科">老</span>明年春得意。早報錦雲箋。<span class="科">生丑下老立高處望</span></p>
        
        <p class="曲"><span class="牌">前腔</span><span class="科">旦上</span>霎時間雲雨暗巫山。悶無言。不茶不飯。滿口兒何處訴愁煩。隔江關。怕他心淡。顧不得腳兒勤趕。<span class="夾白"><span class="科">作驚介</span>呀。前面樓上。好似我觀主模樣。又早是我先看見他。</span>若還撞見好羞慚。且躲在人家竹院也囉。</p>
        
        <p class="白"><span class="科">下老</span>姪兒已去遠。不免回觀去罷。從今割斷藕絲長。免繫鶤鵬飛不去。<span class="科">下旦上哭介</span>潘郎潘郎。君去也。我來遲。兩下相思只自知。心呆意似癡。行不動。瘦腰肢。且將心事托舟師。見他強似寄封書。梢水那裡。<span class="科">小淨上</span>聽得誰人叫。梢水就來到。到那裡去的。<span class="科">旦</span>我要買你一隻小船。趕着前面會試的相公。寄封家書到臨安去。船錢重謝。<span class="科">小淨</span>風大去不得。<span class="科">旦</span>不要推辭。趁早開船趕上。寧可多送你些船錢。<span class="科">小淨</span>這等下船下船。</p>
        
        <p class="誦"><span class="牌">吳歌</span>風打船頭雨欲來。滿天雪浪那行教我把船開。白雲陣陣催黃葉。惟有江上芙蓉獨自開。</p>
        
        <p class="曲"><span class="牌">紅衲襖</span><span class="科">旦</span>奴好似江上芙蓉獨自開。只落得冷淒淒飄泊輕盈態。恨當初與他曾結鴛鴦帶。到如今怎生分開鸞鳳釵。別時節羞答答。怕人瞧頭怎擡。到如今悶昏昏獨自個躭着害。愛殺我一對對鴛鴦波上也。羞殺我哭啼啼今宵獨自捱。</p>
        
        <p class="白"><span class="科">同下生淨丑上淨吳歌</span>滿天風舞葉聲乾。遠浦林疎日影寒。個些江聲是南來北往流不盡的相思淚。只為那別時容易見時難。</p>
        
        <p class="曲"><span class="牌">前腔</span><span class="科">生</span>我只為別時容易見時難。你看那碧澄澄斷送行人江上晚。昨宵呵醉醺醺歡會知多少。今日裡愁脈脈離情有萬千。莫不是錦堂歡緣分淺。莫不是藍橋滿時運慳。傷心怕向篷窗見也。堆積相思兩岸山。</p>
        
        <p class="曲"><span class="牌">僥僥令</span><span class="科">旦小淨上</span>忙追趕去人船。見風裡正開帆。<span class="夾白"><span class="科">小淨</span>會試的潘相公。會試的潘相公。<span class="科">生</span></span>忽聽得人呼聲聲近。住蘭橈。定眼看。是何人。且上前。</p>
        
        <p class="白"><span class="科">旦</span>是奴家。<span class="科">對哭介</span></p>
        
        <p class="曲"><span class="牌">哭相思</span><span class="科">生旦</span>半日裡將伊不見。淚珠兒濕染紅衫。</p>
        
        <p class="白"><span class="科">旦</span>事無端。恨無端。平白地風波拆錦鴛。羞將淚眼對人前。<span class="科">生</span>那其間。到其間。我那姑娘呵。惡話兒將人緊緊攔。狠心直送我到江關。<span class="科">旦</span>早辰叫我們送你上京。聽得一聲。好不驚死人也。不知何人走漏消息。敢是你的口兒不謹。以致如此。<span class="科">生</span>小生肯對着何人說來。平地風波。痛腸難盡。<span class="科">旦</span>別時節。眾人面前。有話難提。有情難盡。因此上趕來送你。只是我心中千言萬語。一時難盡。<span class="科">生</span>多謝厚情。感銘肺腑。早辰眾姑姑在前。不得一言相別。方抱痛傷。今得見你。如獲珍寶。我與你同行一程如何。<span class="科">旦</span>甚好。</p>
        
        <p class="曲"><span class="牌">小桃紅</span>秋江一望淚澘澘。怕向那孤篷看也。這別離中生出一種苦難言。自拆散在霎時間。心兒上。眼兒邊。血兒流。把我的香肌減也。恨殺那野水平川。生隔斷銀河水。斷送我春老啼鵑。</p>
        
        <p class="曲"><span class="牌">下山虎</span><span class="科">生</span>黃昏月下。意惹情牽。纔照得雙鸞鏡。又早買別離船。哭得我兩岸楓林都做了相思淚斑。打疊淒涼今夜眠。喜見我的多情面。花謝重開月再圓。又怕你難留戀。好一似夢裡相逢。教我愁怎言。</p>
        
        <p class="曲"><span class="牌">醉遲歸</span><span class="科">旦</span>意兒中無別見。忙來不為貪歡戀。只怕你新舊相看心變。追歡別院。怕不想舊有姻緣。那其間拚個死口含冤。到癸靈廟訴出燈前。和你雙雙發願。<span class="科">生</span>想着你初相見。心甜意甜。想着你乍別時。山前水前。我怎敢轉眼負盟言。我怎敢忘卻些兒燈邊枕邊。只愁你形單影單。只愁你衾寒枕寒。哭得我哽咽喉乾。一似秋風斷猿。</p>
        
        <p class="白"><span class="科">旦</span>奴別君家。自當離卻空門。洗心待君。君家休得忘了奴。有碧玉鸞簪一枝。原是奴家簪冠之物。送君為加冠之兆。伏乞笑納。聊表別情。<span class="科">生</span>多謝多謝。我有白玉鴛鴦扇墜一枚。原是我家君所賜。今日贈君。期為雙鴛之兆。</p>
        
        <p class="曲"><span class="牌">憶多嬌</span>兩意堅。月正圓。執手叮嚀苦掛牽。<span class="夾白">我與你同上臨安如何。<span class="科">旦</span>我豈不欲。恐人嚷開是非。反害後邊大事。</span>欲共你同行難上難。早寄鸞箋。早寄鸞箋。免得我心腸掛牽。</p>
        
        <p class="白">也罷。就此拜別。</p>
        
        <p class="曲"><span class="牌">哭相思</span>夕陽古道催行晚。聽江聲淚染心寒。要知郎眼赤。只在望中看。<span class="科">生拜別介下旦</span>重竚望。更盤桓。千愁萬恨別離間。只教我青燈夜冷香消鴨。暮雨西風泣斷猿。<span class="科">下</span></p>
        
        <h2 id=ch24 class="chapter"><span class="齣題">第二十四齣　占兒</span></h2>
        
        <p class="曲"><span class="牌">太常引</span><span class="科">淨陳母老旦同上</span>長空秋影淡無痕。離恨起寒砧。<span class="科">淨</span>望眼淚盈盈。故園腸斷黃昏。</p>
        
        <p class="白"><span class="科">相見介老</span>親在桑楡愁日暮。兒遊霄漢幾時歸。秋容對鏡慚消減。腸斷空憐日九迴。<span class="科">淨</span>吹敗葉。滿空飛。痛骨酸心漬滿衣。逐水隨風何處去。幾番長望立斜暉。<span class="科">老</span>親母。我孩兒一去。杳無音信。多為春場不第。以此羞歸。不知寄托何處。今番又是春場到了。<span class="科">淨</span>親母。不必愁煩。令郎公子。他是聰明伶俐之人。好歹定有相見之日。只是我女兒流落。不知音信。好不痛殺我也。</p>
        
        <p class="曲"><span class="牌">字字錦</span><span class="科">老旦</span>青霜入鬢鮮。落日流光短。離情解誤人。惹下西風怨。恨當年。為着兩字功名。閃得我兒愁母怨。天天。山遙水遠。<span class="夾白">我那兒。</span>可不念着故園。思量故園故園何日返。<span class="科">合</span>恨跌綻了繡鞋尖。恨跌綻了繡鞋尖。望長安天遠。我心兒裡苦切。我心兒裡苦切。守着個更更點點。淒淒冷冷。隔着個朝朝暮暮。思思念念。腸斷了愁眉淚眼。</p>
        
        <p class="曲"><span class="牌">前腔</span><span class="科">淨</span>娘兒各一天。蹤跡如蓬轉。愁聞雨後蟬。怕見天邊雁。恨從前。只為狼虎紛爭。閃得我娘孤兒蹇。天天。嬌鸞打開。天若有心見憐。再得兩下重相見。<span class="科">合前老旦</span></p>
        
        <p class="白">親母且自寬解。近聞得鄰近有個劉先生。號曰劉如見。此人起課通神。不免去請他來問卜兒女消息。少解愁煩。意下如何。<span class="科">淨</span>甚好。<span class="科">老旦</span>當直的那裡。<span class="科">末上見介老旦</span>你去請劉如見先生來。我要問課。<span class="科">末</span>知道了。劉先生有請。<span class="科">丑上</span>海內人傳舊有名。都將課命問先生。若來請我須錢到。自古無錢卦不靈。<span class="科">末</span>先生。潘老爺家夫人相請起課。就要同去。<span class="科">丑</span>小子就行。<span class="科">末</span>夫人。劉先生到了。<span class="科">相見介老旦</span>特請先生問卜。<span class="科">丑</span>既然如此。拿課筒去。與老夫人禱告。<span class="科">老旦禱告介</span></p>
        
        <p class="曲"><span class="牌">不是路</span>禱告蒼天。我為兒取功名去不還。<span class="科">淨禱告介</span>我為兒拆散。未知生死會何年。<span class="夾白"><span class="科">丑</span>夫人請坐。待我排卦。</span>卦排員。<span class="夾白">若論此卦問男兒的。</span>他禹門三躍魚龍變。<span class="夾白">問女兒的。</span>鵲駕重逢牛女歡。<span class="夾白">只在目下。就有應驗。<span class="科">老旦</span>先生休得差了。<span class="科">丑</span>我怎麼會差。這是上好之課。只要老夫人重重謝我。<span class="科">老旦</span></span>愁懷頓解。謝天天早與人方便。喜從心願。</p>
        
        <p class="白">當直的謝了先生。<span class="科">末</span>先生。課錢在此。請收下。<span class="科">丑</span>多謝多謝。能知周易理。會撰鄧通錢。<span class="科">下</span></p>
        
        <p class="曲"><span class="牌">雪獅子</span><span class="科">老旦</span>頻頻去卜金錢。金錢似擲我珠淚懸。天邊雁過聲嘹嚦。孤村外。孤村外。流水聲兒喧。夢斷夜如年。你看秋風起也天。春風起也天。春去秋來。秋去春來。形孤影寡。想殺我膝下斑斕。</p>
        
        <p class="曲"><span class="牌">前腔</span><span class="科">淨</span>魂和夢思和想。都做了泣鳳哀猿。那離巢乳燕誰收管。愁腸斷。愁腸斷。何時再得重相見。似破鏡得團圓。秋風起也天。春風起也天。春去秋來。秋去春來。形孤影寡想殺我掌上文鴛。</p>
        
        <p class="曲"><span class="牌">尾</span><span class="科">淨</span>今生只恐難相見。百折柔腸寸寸剜。<span class="科">老旦</span>自古道人生離別難。</p>
        
        <p class="落詩">庭前紅淚灑飛花。<br />愁倚湘簾日影斜。<br />高樹莫教啼野鳥。<br />夢魂驚不到天涯</p>
        
        <h2 id=ch25 class="chapter"><span class="齣題">第二十五齣　奏策</span></h2>
        
        <p class="曲"><span class="牌">點絳唇</span><span class="科">末扮黃門上</span>光靄庭燎。鸞鈴聲集雞鳴早。簪笏盈朝。聽靜裡樂奏鈞天調。</p>
        
        <p class="白">霜滿衣。露滿衣。霜露淒淒鬢已絲。閒處人眠那得知。星影微。月影微。顛倒裳衣恨起遲。忙處人愁辦事時。下官宋朝一個小黃門是也。出入彤庭。往來紫禁。今日早朝。正當宮裡臨軒策問之日。忙來到此。天色尚早。朝門未開。你看那午門外辦事的。躋躋蹌蹌。紛紛雜雜。滾將來一派蒼蠅聲。喚起處三度天雞唱。明明滅滅。千燈隱隱似虹流。往往來來。萬騎粼粼如雨集。冠金珮玉。那分得上下高低。噤口銜枚。認不出燕韓趙魏。鳳闕雲開曙光浮。燦燦緋袍分映日。龍樓煙散霞影動。熒熒金弁轉如星。鼓打三通。坎坎闐闐。落殘星。催曉日。滿空中浪捲蛟龍潮欲起。鐘敲百下。湟湟濊濊。肅班寮。開禁掖。纔聽處關衝虎豹雨初來。那壁廂鹵簿人齊。森森嚴嚴。飛飛拂拂。旌旗閃映霞鬚動。這壁廂金吾會集。層層密密。晃晃鑠鑠。刀劍光凝雪眼開。象隊初分。水晶簾。雲母扇。掩掩映映。朱旗畫戟。玉斧寶刀。奉着個現化身中天王帝坐紅雲。龍駒駐蹕。雞舌香。鳳膏燭。熒熒燦燦。翠蓋珠屏。豹干虎節。真見那再來世滿月金仙臨寶剎。春暖龍門。千千萬萬。紛紛奕奕。擁將來獻策書生。風翻鶚翮。堂堂楚楚。顒顒卬卬。都是那懷珍國士。一簇簇。一叢叢。齊齊整整。專聽那金闕曉鐘開萬戶。一隊隊。一班班。雍雍肅肅。都是那玉階仙仗擁千官。你看那深深沈沈。峨峨翼翼。望着的膽戰心寒。九重開玉鑰。巍巍凜凜。赫赫皇皇。對着的魂飛魄散。六駕擁金輪。忽聽得半空中天樂齊鳴。又早見滿殿裡鴛班畢集。道猶未了。聖駕早到。<span class="科">眾扮金吾內官昭容上生淨外隨上</span></p>
        
        <p class="曲"><span class="牌">出隊子</span><span class="科">眾</span>鑾輿登殿。鑾輿登殿。三下鳴鞭集萬官。扇分日月列仙班。龍袞雲霞天上看。丹鳳銜書。日下聽宣。</p>
        
        <p class="白"><span class="科">末</span>會舉生員。俯伏候試。<span class="科">昭容</span>聖駕臨軒策問諸士。爾士子其恪恭盡對。黃門官頒題分策。</p>
        
        <p class="曲"><span class="牌">駐雲飛</span><span class="科">末</span>問爾諸賢。堯舜君民何者先。何者匡時亂。何者回天變。嗏。恢復舊中原。何為長便。爾士謨謀悉對彤庭獻。聖主方求忠直言。萬姓方求解倒懸。</p>
        
        <p class="曲"><span class="牌">前腔</span><span class="科">生外淨</span>臣對愚言。堯舜臨民仁政先。殿陛除讒諂。畿甸輕科斂。嗏。選將任兵權。堅車致遠。重賞崇恩。士卒同歡怨。恢復中原反掌間。湯武兵威一怒間。</p>
        
        <p class="白"><span class="科">內官收卷介昭容</span>諸士子卷完。俱出午門外候旨。眾臣退班。<span class="科">眾</span>即看萬舞群臣散。當侍千年聖主歡。<span class="科">眾下生外淨弔場相見介生</span>列位老兄得意否。<span class="科">淨</span>小弟極得意。小弟卷子內直寫云。殺了秦檜。天下就平。中原就復。<span class="科">生外</span>語句忒硬了些。<span class="科">淨</span>我下筆時也思量不要惹他。後邊寫時節改了一改。<span class="科">生外</span>改做怎麼樣的。<span class="科">淨</span>朝政悉委大臣秦老爺掌管。天下就平。<span class="科">生外</span>忒軟了。<span class="科">淨</span>硬又不好。軟又不好。教我也難弄。<span class="科">生</span>老兄就是金陵元伯通先生。<span class="科">淨</span>正是。<span class="科">生笑</span>向年湖上同遊。今日得做同年。可喜可喜。<span class="科">淨</span>不敢。</p>
        
        <p class="落詩">聚散本無期。<br />相逢似有私。<br />明朝花發處。<br />誰折最高枝。</p>
        
        <h2 id=ch26 class="chapter"><span class="齣題">第二十六齣　相寬</span></h2>
        
        <p class="曲"><span class="牌">東坡引</span><span class="科">旦上</span>君如水上萍。妾似風中燭。盈盈淚落悠悠路。愁眉空自慼。愁腸空自續。</p>
        
        <p class="白">一雙青眼。望着長安天樣遠。鵲噪燈花。暗卜何時得到家。長吁短嘆。過去幾時曾未慣。錦字新裁。望斷關河雁不來。奴家自別潘郎。經今數月。暮想朝思。懨懨成害。對此淒涼時序。怎生消遣我這淒涼情況也呵。</p>
        
        <p class="曲"><span class="牌">香羅帶</span><span class="夾白">你看</span>寒燈挑短檠。熏籠自溫。孤鴻怕聽窗外聲。提起我那心頭病也。空自睡不穩。夢還驚。淒涼怎生捱着枕。數盡那更籌也。短嘆長吁千萬聲。<span class="科">旦作隱几介貼旦上</span></p>
        
        <p class="曲"><span class="牌">卜算子</span>意結兩情濃。自喜心相信。悄地轉松陰。<span class="夾白"><span class="科">作窺窗介</span>他近日裡呵。</span>為甚常愁悶。</p>
        
        <p class="白">奴家觀鄰張二娘。曾與妙常結拜姊妹。他與我兩下心事。勝似同胞。我連日窮冗。未曾來看他。不知他近日為何長是病害。你看今日又睡在此間。不免躲閃在此。看他醒來。說些甚麼。<span class="科">旦作驚介</span>方纔着枕。又夢見門外有書報說潘郎中了。我驚將醒來。又是南柯一夢。可怪可怪。</p>
        
        <p class="曲"><span class="牌">香羅帶</span>蕭郎無信音。懨懨愁悶。多應懷抱一個小情人。<span class="科">作嘔吐介</span>因此上嘔病幾曾停也。又見裙帶短。好心驚。羞慚空自搵啼痕。怕有人知也。教我亂掩胡遮不出門。</p>
        
        <p class="曲"><span class="牌">醉扶歸</span><span class="科">貼旦</span>悄悄將伊從頭問。<span class="夾白"><span class="科">旦作驚介</span>失迎了。幾時到此。<span class="科">貼旦</span>方纔到此。你在此說些甚麼。<span class="科">旦</span>並不曾開口。<span class="科">貼旦</span></span>何須苦苦假吞聲。<span class="夾白">我知道你</span>只為征車寂寞豫章城。因此上相思冷落臨川郡。<span class="夾白">你不要瞞我。一句句我都聽得了。</span>你只為吹簫聲斷鳳凰音。同衾早協熊羆夢。<span class="科">旦</span>未曾說出心頭悶。早先恨着意中人。無端月色與花陰。為那焦桐勾引我諧秦晉。<span class="夾白">實不瞞你。我與那潘郎。方好數宵。不意就被觀主逼他赴試。一向杳無音信。身面上又做出這些事來。</span>因此上寫個人邊言字杳無音。只教我目邊點水流難盡。</p>
        
        <p class="白"><span class="科">貼旦</span>你與潘郎別時。曾與你說甚麼來。<span class="科">旦</span>他許我夫妻之情。斷不相忘。</p>
        
        <p class="曲"><span class="牌">香柳娘</span><span class="科">貼旦</span>不須用淚零。不須用淚零。他是書生志誠。一言為定。且寬心自穩。且寬心自穩。他與你無情做有情。你何必舊恨添新恨。<span class="夾白">我有一句話和你說。</span>你只要好看成此身。好看成此身。他與你兒女事關心。料他不把情兒冷。<span class="科">旦</span>想他無定準。想他無定準。怕他富貴厭奴貧。怕他花柳人勾引。到三更四更。到三更四更。怕聽孤雁兩三聲。殘月半窗冷。漸懨懨瘦損。漸懨懨瘦損。我心兒裡怕人嗔。口兒裡怕人問。</p>
        
        <p class="白">此事只好你知我知。千萬不可說出與外人知道。</p>
        
        <p class="曲"><span class="牌">尾聲</span>再三囑付相遮隱。此話牢拴方寸。<span class="夾白"><span class="科">貼旦</span>我與你是何人。何須分付。</span>你好把愁腸安頓。</p>
        
        <p class="落詩"><span class="科">旦</span>兩語相投坐轉深。<br />梅花分影動黃昏。<br /><span class="科">貼</span>魚書不負春來信。<br />象榻何慚晝掩門。</p>
        
        <h2 id=ch27 class="chapter"><span class="齣題">第二十七齣　擢第</span></h2>
        
        <p class="曲"><span class="牌">掛真兒</span><span class="科">生冠帶上</span>滿目新紅驚樹杪。鶯啼處夢斷魂消。野店寒雞。草橋殘月。暗把遊人摧老。</p>
        
        <p class="白">記得離人哭渭城。如今新柳暗。短長亭。杜鵑啼出別離聲。最苦是。千里此時情。未語淚先零。隨他春夢去。兩三程。漏聲不歇枕邊聽。驚醒處。衾枕擁愁兵。下官潘楷是也。叨蒙聖恩。幸中二甲進士。觀政刑部。未卜歸期。不免修書二封。着進安先回報喜。免得父母與陳姑掛念。進安那里。<span class="科">丑上</span>京都誇得意。故國恨無聊。稟老爺。有何分付。<span class="科">生</span>看筆硯過來。<span class="科">生作寫書介</span></p>
        
        <p class="曲"><span class="牌">五更轉</span>自昔年離膝下。今經三載餘。白雲回首。回首應無際。扇枕溫衾。番做個倚門倚閭。不孝兒。逆天罪。難饒恕。幸得天池奮跡。奮跡雁塔題名字。欲慰親堂。聊把別書寄。</p>
        
        <p class="白">進安。你把這一封書。往河南太老爹奶奶處投下。說我明春就回了。<span class="科">又寫介</span></p>
        
        <p class="曲"><span class="牌">前腔</span>生別離秋江上。今經半載餘。彩雲夢斷。夢斷客窗淚。剩雨殘雲。番作孤燈長夜。我志冲霄。氣吐霓。誇得意。當年有約。有約姻緣誓。指日南來。要把玉簪重會。</p>
        
        <p class="白">進安過來。這一封書呵。</p>
        
        <p class="曲"><span class="牌">好姐姐</span>你先去女貞觀遞書。說道我皇都得意。<span class="夾白">若問我歸期呵。</span>桃花將盡。是劉郎來會期。河南去。慈幃書報天涯字。早晚承恩衣錦歸。</p>
        
        <p class="曲"><span class="牌">前腔</span><span class="科">丑</span>拜別疾忙前去。回首隔江雲春樹。金泥遠報。教他兩處知。他心喜。一邊收拾相思淚。一邊免寄天涯遊子衣。</p>
        
        <p class="落詩">書去心同去。<br />魂飛夢亦飛。<br />故鄉今夜淚。<br />血染杜鵑枝。<br /></p>
        
        <h2 id=ch28 class="chapter"><span class="齣題">第二十八齣　設計</span></h2>
        
        <p class="曲"><span class="牌">風入松</span><span class="科">淨上</span>終朝獨自坐沈吟。只為此勞魂。那人何日諧秦晉。空辜負年少青春。親到桃花渡口。他見我定留情。</p>
        
        <p class="白">買笑追歡儘費心。千金無處買媒人。今朝親到祅神廟。烈火休教夢裡焚。自家王公子是也。只為陳妙常冤家。日日掛心。無計可處。昨日那王師姑設計甚妙。不免叫小使備馬。親到觀中去。臨機應變。哄得上轎。可不今夜就成全了此事。不免對老天許下天大願心。保佑一說就來。<span class="科">作跪介</span>老天。今日去請陳妙常得來。烏豬白羊拜謝。<span class="科">丑暗上云</span>我幫一隻鴨。<span class="科">淨</span>啐。你這小使。專會綽嘴。<span class="科">丑</span>若得爹爹討了陳道姑。省得終朝插我。<span class="科">淨</span>你休得胡說。快跟我到女貞觀去。</p>
        
        <p class="曲"><span class="牌">六么令</span>溪橋纔轉。見琳宮隱約松間。那人深臥白雲閒。低聲問。立門邊。漁郎要入桃花院。</p>
        
        <p class="白">此間就是他房。小使。你先進去。<span class="科">丑</span>有人在此麼。</p>
        
        <p class="曲"><span class="牌">前腔</span><span class="科">旦上</span>柴扃晝掩。是何人來到松關。莫非青鳥寄雲箋。親自去。聽他言。行藏又恐人瞧見。</p>
        
        <p class="白">何人到此。<span class="科">丑</span>小人是耿衙奶奶差來。欲拜足下為師。請到衙中談經說法。已備轎相迎。<span class="科">旦背云</span>我知道了。這是那王公子使他來計賺我的。待我哄他一哄。你家奶奶叫你同相公來接我。為何不見你相公進來。<span class="科">丑背云</span>賊道賊道。他就知道了。待我去請他來。<span class="科">相見作諢介旦</span>相公。你聽我道。</p>
        
        <p class="曲"><span class="牌">蠻牌令</span><span class="科">旦</span>君家聽相告。身已許蓬茅。為貪鐘磬外。自結水雲交。伴青松身閒意閒。共明月散誕逍遙。<span class="夾白"><span class="科">淨</span>久聞清雅。今見絕色。果不虛傳。若是苦守清規。可不辜負了你的青春。<span class="科">旦</span></span>念蒲質自甘棄捐。又何須雅念勤勞。</p>
        
        <p class="曲"><span class="牌">前腔</span><span class="科">淨</span>粉質似瓊瑤。青鬢翦雲綃。料應天上種。暫且謫塵囂。念佛人何曾上天。住塵世且結鸞交。你若還苦守清規。可不負了藍橋。</p>
        
        <p class="曲"><span class="牌">憶多嬌</span><span class="科">旦</span>看他村樣喬。心暗憔。人隔星河路轉遙。月印江心空自撈。收拾風騷。收拾風騷。今世裡姻緣且歇這遭。</p>
        
        <p class="白">多承枉顧。不及奉陪。好看青鳥入雲去。笑殺山雞空自飛。<span class="科">下淨低頭作揖介丑</span>進去了。你喫他罵了。<span class="科">淨</span>他罵我什麼來。<span class="科">丑</span>他比你做山雞野鳥。<span class="科">淨</span>這等可惡。</p>
        
        <p class="曲"><span class="牌">前腔</span>他把我嘲。劈面𢳚<a epub:type="noteref" href="#char01"><sup>註</sup></a>。望斷巫山雲霧高。關出劉郎門外敲。此恨難消。此恨難消。管教他平白地風掀浪高。</p><aside epub:type="footnote" id="char01"><p>「⿰扌梟」</p></aside>
        
        <p class="白">小使。臨別關門似有情。<span class="科">丑</span>爹。未見得。<span class="科">淨</span>羞花玉貌實輕盈。<span class="科">丑</span>看來只是別尋好。<span class="科">淨</span>此事多應弄不成。我定要告他。定要告他。<span class="科">下</span></p>
        
        <h2 id=ch29 class="chapter"><span class="齣題">第二十九齣　誑告</span></h2>
        
        <p class="曲"><span class="牌">七娘子</span><span class="科">外上</span>守官清似水。寇平萬境同歡。</p>
        
        <p class="白">郡守三年久。官居以作家。公庭民訟少。無事早收衙。左右的。與我拿出放告牌去。</p>
        
        <p class="曲"><span class="牌">園林好</span><span class="科">淨上</span>你騙我錢財賴婚。<span class="科">小淨上</span>你強逼我空門議親甘守清規本分。怎教我苦追尋。<span class="科">淨</span>拿你去訴公庭。</p>
        
        <p class="白">王仁告狀。<span class="科">外</span>告什麼狀。<span class="科">淨</span>老爺。這一個王尼姑。口稱有一年幼道姑。自願還俗。騙小的財禮銀十兩。毀賴婚姻。特告爺臺。望乞垂聽。<span class="科">外</span>如何你當初輕聽他。</p>
        
        <p class="曲"><span class="牌">玉胞肚</span><span class="科">淨</span>當時輕信。只指望婚姻事成。誰知他計賺劉郎。空教我費盡錢神。如今教我無瓜抱蔓。蜂愁蝶恨怯殘春。誰謂有鼠無牙怨未平。</p>
        
        <p class="白"><span class="科">外</span>尼姑怎麼說。<span class="科">小淨</span>老爺。都是虛情。</p>
        
        <p class="曲"><span class="牌">前腔</span>村家行徑。強尼姑向空門結姻。只指望報李投桃。那顧他禮佛看經。他雲堂松舍清閒。別有一番春。怎教我抱布街頭強逼人。</p>
        
        <p class="白"><span class="科">外</span>你告那道姑。莫非是那女貞觀的。<span class="科">淨</span>正是正是。</p>
        
        <p class="曲"><span class="牌">前腔</span><span class="科">外</span>他是冰清玉潤。怎便肯隨波逐塵。<span class="科">外背介</span>記當年邂逅禪房。他愛清幽獨理瑤琴。<span class="夾白">他既是道姑。王仁。你也不該強逼他為婚。你那王尼姑也不該替人主婚作媒。</span>誰知蓮臺人抱水雲心。空學簫吹鸞鳳音。</p>
        
        <p class="白">左右。各打二十。<span class="科">打介</span>你二人本該問罪。且饒你。趕出去罷。</p>
        
        <p class="落詩"><span class="科">外</span>息訟愧分茅。<br />齊民政獨勞。<br /><span class="科">淨</span>總教輸廿板。<br /><span class="科">小淨</span>贏得一身騷。</p>
        
        <h2 id=ch30 class="chapter"><span class="齣題">第三十齣　情見</span></h2>
        
        <p class="曲"><span class="牌">夜遊宮</span><span class="科">老旦旦上</span>人去天涯幾許。凝望處淚眼愁眉。<span class="科">旦</span>睡不熟。枕兒移過又移。沒奈何。一番念。一番悲。</p>
        
        <p class="白"><span class="科">老旦</span>風吹雲片片。飛盡桃花瓣。人歸不似堂前燕。燕來腸欲斷。<span class="科">旦</span>夜深低囑告。人在瑣窗西伴。聽玉笛驚春怨。此際愁腸千萬段。朱顏消一半。師父稽首。<span class="科">老旦</span>徒弟到來。我那姪兒一去。又見春殘。天涯人遠。悄無音信。奈何奈何。<span class="科">旦</span>不知他功名若何。好歹定有信音來也。請自消遣則個。</p>
        
        <p class="曲"><span class="牌">六犯清音</span><span class="科">老旦</span>天涯人別。春風花信。眼前幾度驚心。衡陽雁杳。不知他曾上青雲。別館花驚發。離亭柳色新。<span class="科">旦背介</span>淒淒雨。欲斷魂。夢中芳草。是我意中人。<span class="科">老旦</span>望斷我雲堂何日開封字。<span class="科">旦背</span>望斷我錦帳通宵喜合簪。<span class="科">老旦</span>莫不是蕭條旅館。莫不是留戀帝京。<span class="科">旦背</span>好教我常添縈掛。好教我偷將淚零。花飛又早紅成陣。<span class="科">老旦</span>事關心。把金錢暗卜。又恐涉遊魂。</p>
        
        <p class="曲"><span class="牌">不是路</span><span class="科">丑上</span>回首江濆。又見門前柳色陰。忙投奔。<span class="夾白">太奶奶。小奶奶。叩頭。</span>天邊青鳥寄佳音。<span class="夾白"><span class="科">老旦</span>怎麼是這等稱呼。敢是相公中了。<span class="科">丑</span>中了。有書寄上。<span class="科">老旦</span></span>意方伸。望中喜得龍門信。不枉我西風促去程。<span class="科">旦</span>自沈吟。為何不問我舊時人。<span class="夾白"><span class="科">丑</span>這一封書單為着小奶奶親事的。教我</span>報君聞。劉郎到日桃花盡。他意在重封蠟一痕。<span class="夾白"><span class="科">旦作羞介</span>休得胡說。<span class="科">丑</span></span>休遮隱。兩家供狀今番定。你且看他書信。</p>
        
        <p class="白">你們看書。小人就要往河南家去。纔到石頭城。又上漢陽路。<span class="科">老旦</span>再住兩日。<span class="科">丑</span>不得久羈遲。東人曾囑付。<span class="科">下旦作開書介</span></p>
        
        <p class="曲"><span class="牌">一封書</span><span class="科">老旦</span>尊姑聽楷宣。花向長安馬上看。今一事赧言。陳女曾同枕席歡。兩下姻緣簪已定。早卜歸期合錦鴛。乞垂憐。望周全。夫婦恩深感百年。</p>
        
        <p class="白"><span class="科">老旦</span>好好。出家人原來如此。罷罷。今日之事。也是五百年前宿緣。天涯相會。不知你兩人將何物作證。以成此事。<span class="科">旦</span>潘官人以鴛墜為贈。奴以玉簪答之。<span class="科">老旦</span>可喜可喜。</p>
        
        <p class="曲"><span class="牌">羅帳裡坐</span>鴛鴦玉墜。碧霞玉簪。兩物相贈。天教合歡。紅絲翠幕。事非偶然。<span class="夾白">只是一件。雖是你兩下夫妻前定。若是在我這裡成親。恐壞我的山門。你可到張二娘家。就托二娘為媒。待我姪兒回來。完娶便了。<span class="科">合</span></span>空門恐怕外人嫌。及早去尋個別院。</p>
        
        <p class="曲"><span class="牌">前腔</span><span class="科">旦</span>春紅滿面。含羞怎言俗緣未斷。把清規相玷。其間就裡是我三生舊緣。<span class="科">合前</span></p>
        
        <p class="落詩">收拾行囊過別船。<br />從今好去了塵緣。<br />玉簪重會天涯外。<br />始信紅絲萬里牽。</p>
        
        <h2 id=ch31 class="chapter"><span class="齣題">第三十一齣　回觀</span></h2>
        
        <p class="曲"><span class="牌">霜天曉角</span><span class="科">生上</span>來時江上。霜樹添惆悵。此日人歸春漲。滿目花飛擾攘。</p>
        
        <p class="白">去年逐雁來。雁字排愁陣。霜月照孤幃。離寂成多恨。今年逐燕來。燕逐飛花盡。着意向前飛。王謝堂應近。必正叨蒙聖恩。除授成都路永康軍恤刑。路出金陵。不免先去就親。往河南。然後赴任。多少是好。左右的。奉敕就此起程。<span class="科">眾上</span></p>
        
        <p class="曲"><span class="牌">望吾鄉</span><span class="科">生</span>花映宮袍。春風蕩柳條。嬌紅吹落知多少。杜鵑聲喚人歸早。似為多情叫。<span class="科">合</span>歸心急。去路遙。石頭城望楚天高。松陰下。曲徑遙。朱扉掩映隔雲霄。</p>
        
        <p class="白"><span class="科">左右</span>已到女貞觀了。快進通報。<span class="科">眾</span>有人在此麼。<span class="科">老旦上</span></p>
        
        <p class="曲"><span class="牌">卜算子</span>聽得門前人語沸。馬頭簇映朱旗。</p>
        
        <p class="白"><span class="科">生</span>姑娘請上。待姪兒參拜。</p>
        
        <p class="曲"><span class="牌">刮鼓令</span>當日寄上方。幸得衣沾佛座香。月下姻緣曾有約。得見雲英在異鄉。暗許配裴航。<span class="科">生作尋覓介</span>今日為何不見他聲音影響。又添愁悶淚沾裳。莫不是鵲駕隔參商。</p>
        
        <p class="曲"><span class="牌">前腔</span><span class="夾白"><span class="科">老旦</span>我兒。</span>書中意已詳。秦晉相逢在一方。月夕花陰同蝶夢。鴛墜鸞簪合雁行。<span class="夾白">此女當初入觀。也非偶然。</span>夫婦事非常。陳姑少年遭兵靖康。<span class="夾白">母子分散。虧了觀鄰張二娘引領。來觀焚修。</span>因此上收入在雲房。<span class="夾白">今日呵。</span>那知道為你結鸞凰。</p>
        
        <p class="白">你兩人雖是夫婦前定。若在此成親。恐怕玷壞我的山門。他原與二娘結拜姊妹。我先打發到他家住下。你可到彼處迎婚就是了。</p>
        
        <p class="落詩">瀛水喜登仙。<br />紅絲續舊緣。<br />要知雙璧合。<br />曾共種藍田。</p>
        
        <h2 id=ch32 class="chapter"><span class="齣題">第三十二齣　重效</span></h2>
        
        <p class="曲"><span class="牌">番卜算</span><span class="科">旦上</span>重整舊脂膏。為結新鴛侶。<span class="科">貼上</span>妝臺又學畫娥眉。人與花爭媚。</p>
        
        <p class="白"><span class="科">旦</span>多少相思淚。換來人月圓。夢中今夜話。猶恐說當年。<span class="科">貼</span>休更說從前。新歡續舊歡。可憐今夜別。相見是何年。妹妹。今日潘老爹迎娶你成婚。你可及早整妝則個。</p>
        
        <p class="曲"><span class="牌">園林好</span><span class="科">旦</span>幾曾去調朱傅鉛。幾曾愛鸞釵鳳鈿。對鏡羞慚嬌面。今日裡別仙班。今日裡謫塵凡。</p>
        
        <p class="曲"><span class="牌">出隊子</span><span class="科">眾執燈燭鼓樂上介</span>燈輝月朗。燈輝月朗。鵲度星橋會七襄。鸞笙鳳管吹悠揚。金榜人歸樂洞房。天上人間。占斷無雙。</p>
        
        <p class="曲"><span class="牌">江兒水</span><span class="科">貼</span>忽聽得人傳接。門前鼓吹喧。繡襦羅襪新裁翦。雲梳月掠重遮掩。鸞衾鳳枕春無限。收拾空門經卷。且向鸞臺慢學齊眉舉案。</p>
        
        <p class="白"><span class="科">旦悲介貼旦</span>妹妹。如此喜事。為何墮下淚來。</p>
        
        <p class="曲"><span class="牌">玉胞肚</span><span class="科">旦</span>我為別離難見。<span class="夾白">姐姐。</span>感謝你看承數年。<span class="夾白">我想指引入觀那時。</span>這恩深結草難酬。況今朝棄撇尊顏。相看青眼淚空懸。要見多應是夢間。</p>
        
        <p class="白"><span class="科">貼</span>妹妹。請上輿罷。從教分手處。有夢托南柯。<span class="科">下眾</span>稟夫人起轎。</p>
        
        <p class="曲"><span class="牌">出隊子</span><span class="科">眾</span>瑤天環珮。瑤天環珮。雲駕香車月下歸。花明酒艷會瑤池。銀燭輝煌滿道遮。錦帳春宵。玉漏慢催。</p>
        
        <p class="白"><span class="科">淨扮掌禮上</span>高折桂枝香。新婚晝錦堂。請出紅娘子。相見賀新郎。老爺有請。</p>
        
        <p class="曲"><span class="牌">西地錦</span><span class="科">生上</span>聽得簫聲催跨鳳。似扶我兩翼天風。</p>
        
        <p class="白"><span class="科">掌禮念介</span>郎才女貌實堪誇。玉蕊金枝護錦霞。只看今夜成親後。明年養出十七八個小呱呱。囉嗹哩嗹。哩嗹囉嗹。囉嗹哩囉囉哩嗹。參天地。兩拜。轉身會禮。</p>
        
        <p class="曲"><span class="牌">排歌</span><span class="科">眾</span>仙犬休驚。花源洞房。天生一對鸞凰。翠裙搖玉響琳琅。月度花風綺閣香。燒銀燭。醉玉觴。新郎原是舊漁郎。芙蓉褥。玳瑁牀。日高春暖睡鴛鴦。</p>
        
        <p class="曲"><span class="牌">前腔</span>國士潘安。賢門孟光。芳姿玉立珪璋。當年若不寄雲房。流落如今在那廂。脂粉態。錦繡腸。恩情地久與天長。人生事。信渺茫。萍蹤明日又他鄉。</p>
        
        <p class="白"><span class="科">生</span>左右的。快討夫馬。前往河南家去。夫人。我與你明早作別姑娘就行罷了。<span class="科">旦</span>正是如此。</p>
        
        <p class="落詩">合鏡相看意頗濃。<br />佳期重見婿乘龍。<br />當年不到毗陵驛。<br />辜負好花空自紅。</p>
        
        <h2 id=ch33 class="chapter"><span class="齣題">第三十三齣　合慶</span></h2>
        
        <p class="曲"><span class="牌">憶秦娥</span><span class="科">外老旦上</span>時光暮。又早見春到梅花。<span class="科">淨上</span>片片飛來蝴蝶耍。淚痕滾滾隨他。</p>
        
        <p class="白"><span class="科">外老旦</span>枝頭花信暗生香。雪翦梅枝壓粉牆。<span class="科">合</span>春去秋來容易過。思兒念女淚沾裳。<span class="科">淨</span>親家大人在上。老身攪擾多時。不見女兒消息。在此自覺惶愧。只索拜辭。以還故里。<span class="科">外老旦</span>親母說那裡話。瓜葛之親。尚且相依。但莫責我清貧簡褻。在此垂老何妨。<span class="科">淨</span>多謝。<span class="科">老旦</span>今日如此大雪。已曾分付安排酒肴。賞雪觀梅。同親母少坐如何。<span class="科">淨</span>多謝。</p>
        
        <p class="曲"><span class="牌">二犯朝天子</span><span class="科">外</span>一團輕絮一團花。碎翦雲綃薄。照月華。看他飛來飛去亂如麻。炫銀花。繡屏金帳繁華。有幾多愛他。梁園詞賦堪誇。況竹爐味佳。</p>
        
        <p class="曲"><span class="牌">前腔</span><span class="科">淨</span>一陣風來一陣斜。萬里彤雲布。似落花。看他顛狂無主寄天涯。似飛沙。飄零逐馬隨車。有幾多恨他。安門空自嗟呀。況孤蹤似咱。</p>
        
        <p class="曲"><span class="牌">菊花新</span><span class="科">生旦上生</span>數載椿萱隔面。如今喜到家園。<span class="科">旦</span>娘兒生死各移天。要見何年得見。</p>
        
        <p class="白"><span class="科">生</span>夫人。且喜寒家已到。和你逕入拜見。<span class="科">悲介</span></p>
        
        <p class="曲"><span class="牌">哭相思</span><span class="科">眾</span>長恨關河隔遠。如今夢裡團圓。</p>
        
        <p class="白"><span class="科">外</span>我兒。田園荒廢。父母孤單。為何久留都下。<span class="科">生</span>兒因功名羈絆。有違甘旨。萬死何堪。<span class="科">老旦</span>媳婦嬌容俊雅。矩度從容。真乃吾家蘋蘩之婦。<span class="科">旦</span>天涯歸晚。有失承歡。深慚燕爾。<span class="科">老旦</span>我兒。這是你舊日岳母。你可上前拜見。<span class="科">淨</span>賢婿。老身自遭兵火。拆散女孩兒。寄住潭府。深蒙尊君尊堂款留。心實惶愧。今日見你夫婦。想起我的女兒。好生痛殺我也。<span class="科">生</span>岳母在上。不必愁煩。令愛雖未知存亡。小婿在此。亦可承歡暮年。<span class="科">旦背介</span>我的母親舊時模樣。與此一位老夫人相像。若還在此。可不雪鬢霜垂。也是這般老了。如今一見。好生想殺我也。</p>
        
        <p class="曲"><span class="牌">皂羅袍</span><span class="科">淨</span>子母經年分散。喜芸窗脫跡。服冕乘軒。<span class="夾白"><span class="科">生</span>岳母。</span>為何雙淚湧流泉。<span class="夾白">夫人。</span>為何兩下頻頻看。<span class="科">旦</span>你的岳母似我萱堂一般。<span class="科">淨</span>你的尊閫似我孩兒一般。教人兩下重留戀。</p>
        
        <p class="曲"><span class="牌">江兒水</span><span class="夾白"><span class="科">老旦</span>我兒。</span>你把夫和婦姻親對我言。如何聚首為家眷。<span class="科">生</span>我在姑娘觀中時相見。玉簪鴛墜紅絲綰。月下姻緣天遣。幸得身榮合巹。歸來庭院。</p>
        
        <p class="曲"><span class="牌">五供養</span><span class="科">淨</span>事非偶然。<span class="夾白">賢婿。你把鴛墜借我一看。<span class="科">作看介</span></span>這鴛墜分明是我家傳。<span class="夾白">小夫人。</span>何方來得取。說與我免愁煩。<span class="科">旦</span>是我那娘親自幼教奴佩綰。提起分離事。教我好埋怨。<span class="夾白"><span class="科">淨</span>小夫人高姓。何方人氏。<span class="科">旦</span></span>陳姓嬌蓮。與母在潭州分散。</p>
        
        <p class="白"><span class="科">淨</span>既然如此。你就是我的女兒。<span class="科">旦</span>我的母親。<span class="科">跪哭介外</span>這玉簪也是我家聘物。可喜可喜。</p>
        
        <p class="曲"><span class="牌">玉交枝</span><span class="科">外</span>天涯重見。喜蒹葭姻緣兩全。<span class="科">老旦</span>兒榮婦見真堪羨。相看老景椿萱。<span class="科">生</span>夫妻簿上真有緣。娘兒在地下重逢面。恨當初鸞隻鳳單。喜今日夫榮妻顯。</p>
        
        <p class="曲"><span class="牌">川撥棹</span><span class="科">眾</span>重重怨。頓教人開笑顏。幸吾盟得遂從前。幸吾盟得遂從前。辦明香答謝天。效于飛共百年。</p>
        
        <p class="曲"><span class="牌">餘文</span>收場大夢如蓬轉。堪笑才情雅念。慢把新詞作話傳。</p>
        
        <p class="落詩">京兆府當年指腹。<br />女貞觀重會玉簪。<br />慢寫出風情月思。<br />畫堂前侑酒承歡。</p>
                
    </body> 
</html>