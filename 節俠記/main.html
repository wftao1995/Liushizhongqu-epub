<!DOCTYPE HTML>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="zh-tw" xml:lang="zh-tw">
    <head>
        <title>六十種曲/節俠記</title>
        <meta name="author" content="明　許三階　著"/>
        <meta charset="utf-8"/>
        <link rel="stylesheet" type="text/css" href="layer.css">
    </head>
    <body> 
        <h1><span class="劇題">節俠記</span></h1>

        <p class="作者">明　許三階　著</p>

        <h2 id=ch1 class="chapter"><span class="齣題">第一齣　開宗</span></h2>

        <p class="曲"><span class="牌">滿庭芳</span><span class="科">末上</span>公子賢豪。將軍義俠。論交意氣縱橫。伸冤廷諍。杖下死重生。遠向嶺南竄跡。因輻輳舊日姻盟。潛歸去。風波平地。夫婦各飄零。　　孤征邊塞。苦。可汗雅重。贈女殷勤。恨讒言搆難。遁入胡塵。鐵騎挺身隨護。交情重死有餘榮。恩詔下。除殘起廢。完聚樂昇平。</p>
        
        <h2 id=ch2 class="chapter"><span class="齣題">第二齣　憂國</span></h2>
        
        <p class="曲"><span class="牌">夜遊朝</span><span class="科">生冠帶扮裴伷先上</span>龍種由來誇上選。喜逢時早入天閑。一片雄心。滿腔俠氣。萬里鵬摶秋漢。</p>
        
        <p class="誦"><span class="牌">鷓鴣天</span>自小豪雄意氣揚。翩翩結客少年場。千金不惜酬知己。一劍還堪倚太行。　　歌待警。頌盈箱。守官為國有輝光。生來肯落它人後。縱死猶聞俠骨香。</p>
        
        <p class="白">自家姓裴。名伷先。本貫絳州人氏。伉俠好交。多才負氣。年方一十七歲。官拜太僕寺丞。結客傾時。不數雞鳴狗盜。開樽入座。足參龍子驎駒。伯父裴炎。侍中尊貴。聘妻盧氏。嶺外長流。哎。公子西園。雖浪追無忌之跡。佳人南國。能無歎莫愁之名。且待伯父退朝回來。再作計議。道猶未了。伯父早到。<span class="科">外冠帶扮裴炎淨丑扮從人隨上</span></p>
        
        <p class="曲"><span class="牌">前腔</span>左相東臺身貴顯。冠惠文貂尾金蟬。職管喉唇。官居帷幄。國步豈容傾嶮。</p>
        
        <p class="白"><span class="科">生見介外</span>多慚未報主人恩。霄漢常懸捧日心。北極朝廷終不改。西山寇盜莫相侵。下官裴炎是也。身受遺詔。位列台衡。爭奈母后乖張。天王播越。張昌宗武承嗣既憑狐鼠之奸。李敬業駱賓王復張蛇豕之暴。姪兒。國事如此。如何是好。</p>
        
        <p class="曲"><span class="牌">啄木兒</span>鸞旗遠。鳳駕遷。龍漦居尊國運艱。這牝雞鼓翼司晨。那雄狐肆志滔天。魚書復起潢池亂。狼煙直照甘泉遍。怎得虎踞龍盤保百年。</p>
        
        <p class="白"><span class="科">生</span>以姪兒論來。太后暱狎邪佞。殘害忠良。殺子屠兒。弒君酖母。猶復包藏禍心。窺竊神器。神人之所共嫉。天地之所不容。李敬業公侯冢子。駱賓王詞賦名流。共起義旗。匡復唐室。州郡響應。朝野震驚。正當趁此時節。遲延不討。留住大兵。看有機會。劫遷太后于內殿。奉迎大駕于房州。則人心自服。天下自安。維揚之師。可傳檄而定矣。</p>
        
        <p class="曲"><span class="牌">前腔</span>雲龍會。豺虎邊。燕啄皇孫敢肆奸。自當年白馬渝盟。致今朝赤狗漫天。<span class="夾白">為今之計呵。</span>除是麟符謹按觀機變。鸞輿反正從人願。會見鳳翼龍鱗慶百年。</p>
        
        <p class="白"><span class="科">外</span>姪兒所見極是。只是少一個將兵的。<span class="科">生</span>姪兒賓客中有一果毅都尉李多祚。忠誠許國。勇略過人。若委將兵。定不辱命。<span class="科">外</span></p>
        
        <p class="曲"><span class="牌">三段子</span>珥貂有年。侍鵷鸞恩深九淵。驅狐甚難。將貔貅機藏九天。<span class="科">生</span>他酬恩龍劍堪臨難。匡時豹略能觀變。<span class="夾白">若使</span>掃蕩鯨鯢管萬全。<span class="科">小生冠帶扮李多祚上</span></p>
        
        <p class="白">幾回奏事建章宮。聖主偏知漢將功。身着紫衣趨闕下。口銜丹詔出關東。自家果毅都尉李多祚是也。奉命齎詔出京。特來拜辭裴侍中與他令姪。<span class="科">向雜介</span>說我齎詔出京。特來拜辭。<span class="科">雜報介外向生介</span>他既要出京。適纔商議的。且未要與他講罷。<span class="科">生應介外向雜介</span>道有請。<span class="科">小生進見拜外揖生介</span>李多祚為齎詔出京。特來拜辭恩相。<span class="科">外</span>又是甚麼詔。<span class="科">小生</span>適纔太后降出旨意。改元光宅。服色旗幟。皆從金色。官名都已改了。頒詔天下。<span class="科">外怒介</span></p>
        
        <p class="曲"><span class="牌">歸朝歡</span>豺狼性。豺狼性虺蜮似姦。要把那鴻圖更變。改甚麼。改甚麼龍紀鳥官。料金天豈是你妖狐稱亂。<span class="科">生小生</span>斷鰲煉石聲名遠。漢時呂雉誅夷慘。看你這虎噬鴟張怎保全。</p>
        
        <p class="落詩"><span class="科">外</span>百官何日再朝天。<br /><span class="科">生</span>萬事傷心在目前。<br /><span class="科">小生</span>但用東山謝安石。<br /><span class="科">合</span>看題日月更高懸。</p>
        
        <h2 id=ch3 class="chapter"><span class="齣題">第三齣　閨憶</span></h2>
        
        <p class="曲"><span class="牌">薄倖</span><span class="科">老旦扮盧母旦扮盧氏上</span>遲日催花。東風淚眼。嘆佩蘭香老。子規聲斷。<span class="科">旦</span>淡雲閣雨。輕寒輕煖。<span class="科">合</span>屏山掩。壓重簷半庭清晝。向南樓一聲歸雁。</p>
        
        <p class="白"><span class="科">相見介老旦</span>愁見遊空百丈絲。春風挽斷更傷離。<span class="科">旦</span>閒花落盡青苔地。盡日無人誰得知。<span class="科">老旦</span>老身左拾遺盧藏用之妻是也。系出宦門。流居粤徼。先夫中年見背。老身晚景無依。止生一女。小字鬱金。朗映玉山。美參螺女。雲鬟翠黛。不讓班石珠岑。蕙質蘭姿。何異香林神艸。但衡陽雁影。盡日孤飛。庾嶺梅花。終宵冷落。如何是好。<span class="科">旦</span>母親。這到不必掛念。只是巢居有日。椎紒堪悲。戶外之雀可羅。堂前之燕盡去。母親年高孤寡。蒲澗將衰。孩兒弱息伶仃。蘭湖未秀。好傷感人也。<span class="科">共悲介</span></p>
        
        <p class="曲"><span class="牌">傍妝臺</span><span class="科">老旦</span>淚闌干。北邙松柏鎖愁煙。舊時王謝堂前燕。早隨陽雁及春還。<span class="夾白">更憐我</span>一身去國三千里。萬死投荒十二年。<span class="科">合</span>歸雲盡。落日殘。故園相望路漫漫。</p>
        
        <p class="曲"><span class="牌">前腔</span><span class="科">旦</span>鶯啼燕語報新年。遊人陌上拾花鈿。<span class="夾白">偏我母子呵。</span>孤情迥出鸞皇遠。晴花偏自犯江寒。<span class="夾白"><span class="科">背介</span>好教我</span>機中錦字論長恨。樓上花枝笑獨眠。<span class="科">合前老旦</span></p>
        
        <p class="白">孩兒。你的父親在日。曾將你許與裴。侍中之姪裴。伷先。近日聞得它做了太僕寺丞。但裴郎宦遊京邸。你我蓬飄嶺南。歲月蹉跎。音書斷絕。你看這時候呵。</p>
        
        <p class="曲"><span class="牌">前腔</span>藍田日煖玉生煙。教人氣盡憶長安。平沙渺渺迷人遠。無因雁足繫書還。<span class="夾白">他那裡</span>支離東北風塵際。<span class="夾白">我這裡</span>漂泊西南天地間。<span class="科">合前</span></p>
        
        <p class="曲"><span class="牌">前腔</span><span class="夾白"><span class="科">旦</span>你</span>老年花似霧中看。不如高臥且加餐。<span class="夾白">若論孩兒的終身呵。</span>芙蓉帳小雲屏暗。<span class="夾白">料不做</span>朝朝應上望夫山。<span class="夾白"><span class="科">老旦</span>雖如此說。只是向來富貴。如今一時怎消受得這般光景。<span class="科">旦</span>呀。母親。再休提</span>妝樓翠幌教春住。舞閣金鋪借日懸。<span class="科">合前</span></p>
        
        <p class="落詩">紗窗日落漸黃昏。<br />金屋無人見淚痕<br />寂莫空庭春欲晚。梨花滿地不開門。<br /></p>
        
        <h2 id=ch4 class="chapter"><span class="齣題">第四齣　忠忤</span></h2>
        
        <p class="白"><span class="科">淨冠帶扮武承嗣上</span>金殿當頭紫閣重。鳳城連夜九門通。爐煙乍起開仙仗。玉佩成行引上公。自家左丞相魏王武承嗣的便是。倚椒房之戚。柄政當朝。叨桐葉之封。食采于魏。今日俺姑娘則天皇帝登極。文武官僚。蠻夷酋長。俱朝見于光順門外。不免在此伺候。<span class="科">丑冠帶扮李秦授上</span>補闕連車載。拾遺平斗量。糊心存撫使。眯目聖神王。下官李秦授。官居補闕。實歉箴規。意在逢君。專工讒佞。今日天后改唐為周。百官朝賀。聞得還要立武氏七廟。若立得成。武承嗣定立為太子。待我先去奉承它一番。等它做了皇帝。怕這丞相不是我的。遠遠望見光順門邊站的想是魏王。且上前參見則個。<span class="科">見介丑</span>啟上大王。小官袍笏在身。不敢參拜。<span class="科">淨</span>補闕請了。<span class="科">末冠帶扮思摩上</span>長安雪後似春歸。三殿花香入紫微。渭水自縈秦塞曲。併將歌舞報恩輝。俺乃思摩可汗是也。蒙唐天子封俺為和順郡王。統領幽州部落。今日天后臨朝。特來稱賀。<span class="科">與眾請介外生同上</span></p>
        
        <p class="曲"><span class="牌">北點絳唇</span><span class="科">外</span>一統山河。盡歸女主。歎唐家。宗社丘墟。<span class="科">生</span>何日裡驅諸武。</p>
        
        <p class="白"><span class="科">與眾見介丑對淨介</span>天色將明。聖上傳宣升殿。怎麼還不見六郎出來。<span class="科">淨</span>不消忙得。一定就同聖上出來了。<span class="科">老旦冠帶蟒衣扮武后小生冠帶扮張昌宗旦貼扮宮女雜扮宦官隨上</span></p>
        
        <p class="曲"><span class="牌">前腔</span><span class="科">老旦</span>夢裡歡娛。漏傳五鼓。臨朝寧。齊祝嵩呼。<span class="科">小生</span>臣入幕叨恩溥。</p>
        
        <p class="白"><span class="科">老旦</span>鐘鼓餘聲裡。千官向紫微。<span class="科">小生</span>小臣瞻日月。歌舞共春暉。<span class="科">叩頭介</span>臣張昌宗見。<span class="科">老旦</span>你上殿來。<span class="科">眾跪介淨</span>臣武承嗣見。<span class="科">外</span>臣裴炎見。<span class="科">丑</span>臣李秦授見。<span class="科">生</span>臣裴伷先見。<span class="科">末</span>臣思摩見。<span class="科">老旦</span>眾卿平身。<span class="科">眾起介老旦</span>朕承天踐祚。已經頒詔四方。官爵悉照新規。旗幟盡從金色。<span class="科">淨跪</span>臣啟奏陛下。唐之七廟。乃李氏之祖宗。陛下既有天下。當立武氏七廟。<span class="科">老旦</span>卿言正合朕意。着該衙門官擇日興工。建立武氏七廟。<span class="科">淨</span>領旨。<span class="科">丑跪介</span>臣奏陛下。還當立親姪為太子纔是。<span class="科">老旦</span>秦授之言似亦有理。<span class="科">外跪介</span>呀。陛下受先帝顧托。若立武氏七廟。又以天下與姪。則唐家不血食矣。老臣死不敢從。<span class="科">老旦</span>此朕家事。豈爾所知。<span class="科">淨丑</span>臣奏陛下。裴炎老矣。不足與謀。<span class="科">外</span>李秦授。你差矣。武承嗣乃太后之姪。欲立七廟。固不足責。爾實唐家臣子。安得為此叛逆之言。<span class="科">外丑起介</span></p>
        
        <p class="曲"><span class="牌">北滾繡球</span><span class="夾白"><span class="科">外</span>哎。</span>俺本待要掃浮雲揭太陽。斥群邪回眾望。<span class="夾白">只這</span>一時兒怎看得那奸雄伎倆。<span class="夾白"><span class="科">丑</span>誰是奸雄。<span class="科">外</span></span>聽着恁這廝們說短論長。把那朝綱那宗祊日漸淪亡。便是那唐天子也不免廬陵虛王。<span class="夾白"><span class="科">丑</span>老相公。你可自反一反。廬陵王之事。難道也是我李秦授。<span class="科">外</span></span>誰知道恁慣雌黃。慣使着猖狂。卻不念餐風沐雨先皇創業多辛苦。到做了個棄正趨邪沒主張。<span class="夾白"><span class="科">丑</span>我怎麼沒主張。聖上貴為天子。立七廟追王其祖。建嗣以延武氏宗支。此是正理。到說是趨邪。<span class="科">外</span></span>尚說甚麼建嗣追王。</p>
        
        <p class="白"><span class="科">老旦</span>裴炎。你為宰相的。不思盡宰相之職。到與李秦授在殿中爭鬭。是何道理。假如昨日李敬業的檄文。出自駱賓王之手。人有如此之才。而使之淪落不偶。你亦不得無罪。如今他哨聚維揚。正當興師討罪。克期收復。你乃逡巡觀望。意欲何為。着裴炎與文武百官退在光順門外議了來說。張昌宗。我與你且入宮去罷。<span class="科">老旦攜小生宮監俱先下淨</span>聖上大怒。入宮去了。<span class="科">丑</span>老相公。如今李敬業作反。京師震驚。何人為將。何日出師。事不宜遲了。</p>
        
        <p class="曲"><span class="牌">北滾煞尾</span><span class="夾白"><span class="科">外</span>那李敬業呵。</span>只為女主在朝端上。因此上仗義興兵挽大唐。若得乘輿返建章。社鼠城狐遠遁藏。那反側聞風自請降。<span class="夾白">今日呵。</span>君側奸邪正未央。討叛除殘氣不揚。<span class="夾白">恁道</span>滿目烽煙遍四方。<span class="夾白">俺道</span>禍起蕭牆真可傷。便待命將提兵難攔當。怎把我待斃孤臣來倚仗。</p>
        
        <p class="白"><span class="科">丑向內跪介</span>臣奏陛下。李敬業克取潤州。金陵危在旦夕。裴炎不欲出師。實有同謀之意。今日不斬裴炎。它日必然裡應外合。為禍不小。<span class="科">內</span>聖旨道來。侍中裴炎。鑑乏知人。心存助逆。不欲興兵討叛。明與敬業同謀。着武承嗣李秦授押赴市曹。梟首示眾。<span class="科">小生旦扮二將軍拿外介生哭扯外介丑淨同押外下生哭介</span>哎。怎麼好。不免就上封事。為伯父稱冤便了。<span class="科">哭下末</span>好漢子。好漢子。中國畢竟有人。<span class="科">歎下</span></p>
        
        <h2 id=ch5 class="chapter"><span class="齣題">第五齣　虜俠</span></h2>
        
        <p class="曲"><span class="牌">霜天曉角</span><span class="科">小旦扮閨華旦扮侍女隨上</span>海棠睡醒。曉日窺妝鏡。翠黛眉灣漢月。青絲髻挽烏雲。</p>
        
        <p class="誦"><span class="牌">搗練子</span>春寂寞。影徘徊。片月寒生玉鏡臺。無可奈何花落去。似曾相識燕歸來。</p>
        
        <p class="白">奴家可汗之女閨華是也。身長蠻夷。情偏娩媚。揮絃撥調。楚楚多奇。約鬢暈眉。新新無已。我爹爹因則天皇后臨朝。入京稱賀去了。還不見回來。你看這些時節。海雲無葉。山雪飛花。北里王孫。悵行春之有待。南鄰少婦。歎拾翠之無期。白艸黃楡。何似蘭皋蕙畹。胡琴羌笛。終非子夜前溪。正是青海城頭空有月。黃沙磧裡本無春。好不淒楚人也。</p>
        
        <p class="曲"><span class="牌">六犯清音</span><span class="犯牌">梁州序</span>蔥山橫黛。楡河開鏡。遙障時侵日影。憑闌無語。自憐身染胡塵。<span class="犯牌">桂枝香</span>春色臨關盡。黃雲出塞橫。<span class="犯牌">甘州歌</span>遊絲罥。落絮零。多情常自不勝情。<span class="犯牌">傍妝臺</span>愁聞折柳悲春曲。怕聽吹笳斷夜聲。<span class="夾白">我想皇都這樣時節呵。</span><span class="犯牌">皂羅袍</span>屠蘇送煖。子規弄晴。韶華爭上春風鬢。<span class="夾白"><span class="犯牌">黃鶯兒</span></span>願花神。平分花信。探取一枝新。<span class="科">末扮思摩可汗騎馬丑雜扮從人隨上</span></p>
        
        <p class="曲"><span class="牌">西地錦</span>禮樂夷風歸正。衣冠漢制常新。函關回首長安近。恍聞上苑鶯聲。</p>
        
        <p class="白">俺思摩可汗朝覲回來。早已到門首了。左右的迴避。<span class="科">丑雜應下小旦見介</span>爹爹回來了。皇都的光景好麼。說與孩兒知道。<span class="科">末歎介</span>說他何用。如今皇都這樣光景。有甚好處來。</p>
        
        <p class="曲"><span class="牌">風入松</span><span class="夾白">俺秪見</span>皇州春色起愁城。白日渾無精景。<span class="夾白"><span class="科">小旦</span>爹爹。這等說起來。難道到不如俺這裡。<span class="科">末</span>俺這裡</span>蠻夷尚識君臣分。<span class="夾白"><span class="科">小旦</span>爹爹。這是怎的說。<span class="科">末</span>孩兒。你那裡曉得。如今女主當朝。更兼奸臣竊柄。滿朝的官。只有裴炎侃侃直言。又被眾人羅織。登時就殺了。<span class="科">小旦</span>有這等事。可惜可惜。<span class="科">末</span>他還有一個姪子裴伷先。年方十七。官居寺丞。又要上封事。不知怎麼了。</span>抒孤憤犯顏匡正。草短疏含冤叩閽。憐忠義萃一門。</p>
        
        <p class="曲"><span class="牌">前腔</span><span class="科">小旦</span>朱雲折檻枉嶙峋。忠赤有誰憐憫。<span class="夾白">爹爹。你怎麼不救他一救。也學那滿朝的官。做</span>寒蟬聲咽西風緊。<span class="夾白"><span class="科">末</span>呀。我們是夷人。怎好干預朝政。<span class="科">小旦</span>正是。爹爹。我們管他則甚。趁這時節呵。</span>且莫惜歌殘舞困。還自樂朱圍錦屏。任理亂不須聞。</p>
        
        <p class="白">酒樂備在後園。請爹爹拂塵。</p>
        
        <p class="落詩"><span class="科">末</span>樂聚南宮宴。<br />觴連北斗醇。<br /><span class="科">小旦</span>緩歌將醉舞。<br />宜拂繡衣塵。</p>
        
        <h2 id=ch6 class="chapter"><span class="齣題">第六齣　直諫</span></h2>
        
        <p class="曲"><span class="牌">秋葉香</span><span class="科">老旦扮武后小生扮昌宗淨扮承嗣旦丑扮宮女外雜扮宦官從上老旦</span>一統華夷環向。奈朝端群小譸張。<span class="科">小生淨</span>巍巍聖主計周詳。有何事更須酌量。</p>
        
        <p class="白"><span class="科">小生叩頭介</span>臣張昌宗叩頭。願陛下萬歲。<span class="科">老旦</span>愛卿起來。<span class="科">起介淨叩頭介</span>臣武承嗣叩頭。願陛下萬歲。<span class="科">老旦</span>我兒免禮。<span class="科">起介老旦</span>昨日裴炎謀叛。已伏其辜。他姪兒太僕寺丞裴伷先。又上封事請見。要面得失。甚是可惡。且召他進來。看他怎麼。傳旨召裴伷先。<span class="科">外雜召介生冠帶上</span></p>
        
        <p class="曲"><span class="牌">玉井蓮</span>丹心一點奏明光。拚死忠貞無兩。</p>
        
        <p class="白"><span class="科">外雜</span>裴伷先當面。<span class="科">生</span>臣裴伷先見。<span class="科">老旦</span>汝伯謀反。干國之憲。自貽伊戚。爾欲何言。<span class="科">生</span>臣今為陛下計。安敢為伯父訴冤。夫陛下乃先帝皇后。唐家新婦。今先帝棄世。陛下臨朝。理當委任大臣。保其社稷。東宮年長。復子明辟。以塞天人之望。奈何遽自封崇私室。擅立諸武為王。誅斥唐宗。自稱皇帝。海內憤惋。蒼生失望。臣伯父忠于唐室。反誣其罪。陛下為計若斯。臣深痛惜。臣望陛下復立唐家社稷。迎太子東宮。則陛下高枕。諸武獲全。如不納臣言。天下一動。大事去矣。產祿之誡。可不鑑哉。</p>
        
        <p class="曲"><span class="牌">八聲甘州</span>乘輿草莽。似炎精息焰。諸呂稱王。神人失望。怎做得幕燕如常。一時速正乾坤象。片翳無侵日月光。早防。任深宮高枕徜徉。</p>
        
        <p class="曲"><span class="牌">前腔</span><span class="科">老旦</span>荒唐。少年鹵莽。似杞人憂慮。終孺猖狂。<span class="科">淨小生</span>因仇造謗。這胸中機變非良。<span class="科">生</span>漢時后族終淪喪。唐室山河莫妄量。試詳。看它年產祿堪傷。</p>
        
        <p class="白"><span class="科">老旦</span>這都是阿黨裴炎的說話。</p>
        
        <p class="曲"><span class="牌">解三酲</span><span class="夾白"><span class="科">生</span>我</span>非是一家阿黨。也只為萬古綱常。由來婦道無相抗。怎臨朝擅奪乾綱。<span class="夾白"><span class="科">老旦</span>何物小子。敢發此言。扯他出去。<span class="科">外雜扯生介生留介</span></span>天時災異徵非妄。人事兵戈勢已張。<span class="夾白"><span class="科">老旦</span>快扯出去。誰聽你虛誑之言。<span class="科">外雜又扯生又留介</span></span>非虛誑。速乘時反正。莫自貽殃。</p>
        
        <p class="白"><span class="科">老旦</span>快扯他出去。<span class="科">外雜扯生生反顧介</span>能用臣言。猶未晚也。<span class="科">外雜扯生下介</span></p>
        
        <p class="曲"><span class="牌">前腔</span><span class="科">小生淨</span>歎無知窮酸魍魎。做當車怒臂螳螂。出言廝挺真無狀。怎饒他伏法雲陽。<span class="科">老旦</span>他言詞喋喋雖不妄。意氣翩翩甚慨慷。<span class="科">小生淨同應介老旦</span>須輕放。<span class="科">淨小生又應介老旦</span>看青年美質。忍使淪亡。</p>
        
        <p class="白">裴伷先着該衙門官在朝堂上勘杖一百。長流嶺南。<span class="科">淨</span>領旨。</p>
        
        <p class="落詩"><span class="科">老旦</span>澹淡春光滿曉空。<br />不應黃葉久從風。<br /><span class="科">小生</span>已知聖澤深無限。<br /><span class="科">淨</span>共識皇恩造化同。</p>
        
        <h2 id=ch7 class="chapter"><span class="齣題">第七齣　勘責</span></h2>
        
        <p class="曲"><span class="牌">上林春</span><span class="科">丑扮李秦授上</span>堪笑狂生意氣豪。遇冤家看他怎了。</p>
        
        <p class="白">懼法朝朝樂。欺公日日憂。欺公猶自可。莫教撞對頭。那裴炎前日在聖上面前。甚是無理。被我奏他謀反。聖上大怒。登時殺了他。他姪兒還不識時氣。又去上甚麼本。陳甚麼得失。今日發在朝堂。着我勘杖一百。遠流嶺南。我想這個小小後生喫得多少苦起。重打幾下。送了他性命。有何不可。校尉何在。<span class="科">末雜扮二校尉上應介丑</span>今日打的犯人。是反賊親姪。又去上了本。聖上極惱的。可做幾下打死了他。<span class="科">末雜應介生冠帶外雜押上</span>宮門深鎖綠楊天。零落殘魂倍黯然。賈誼上書憂漢室。長沙謫去古今憐。自家裴伷先。直諫忤旨。決杖長流。不免到朝堂受罪去也。</p>
        
        <p class="曲"><span class="牌">北賞花時</span><span class="夾白">俺把那</span>一片忠心撼九霄。<span class="夾白">誰道是</span>觸犯天顏起怒濤。<span class="夾白">由你那</span>萬里瘴煙遙。<span class="夾白">儘着這</span>鞭箠多少。大丈夫那怕那七尺掩蓬蒿。</p>
        
        <p class="白"><span class="科">生對丑立介丑</span>裴伷先。你這殺不盡的反賊。不知一些法度。所以造反。你今日既有了罪。如何不跪。<span class="科">生</span>沒有聖旨在上。難道跪你。<span class="科">丑</span>快請聖旨過來。<span class="科">旦捧旨上生跪介旦</span>裴伷先着該衙門官在朝堂上勘杖一百。長流嶺南。<span class="科">生跪叩頭稱萬歲介丑</span>拿下。<span class="科">末雜喊介生從容解衣介</span></p>
        
        <p class="曲"><span class="牌">北後庭花煞</span><span class="夾白">解下了</span>裹精忠青錦袍。<span class="夾白"><span class="科">除帽介</span>除下了</span>能敬懼烏紗帽。<span class="夾白">只道</span>做鯨鯢遭天討。<span class="夾白">誰承望</span>止鞭笞離聖朝。<span class="夾白"><span class="科">丑笑介</span>你為伯父伸冤。何等英雄。如今在那裡了。<span class="科">生</span>比似你</span>奸邪們位便牢。<span class="夾白">那能勾</span>千百年常自保。<span class="夾白">怎如我</span>看微祿値幾毫。視浮生等一毛。史書中上首標。姓名兒後世道。<span class="夾白"><span class="科">丑</span>你死在眼前了。尚不自知。還要講甚麼。<span class="科">生</span></span>窮通生死都休料。滿拚杖下微軀盡。肯向人間壯氣消。<span class="夾白">死便也</span>還含笑。<span class="夾白"><span class="科">伏地介</span>甘與那</span>龍逢結伴。<span class="夾白">每日價</span>地下消遙。</p>
        
        <p class="白"><span class="科">末雜杖介生作死介末報死介丑</span>這是聖旨。不論死活。定要打完的。<span class="科">末雜又打至九十八生醒叫天介丑驚喝重打介末雜又打至一百介小旦扮解子上丑向小旦介</span>即刻押赴嶺南。不許遲滯。<span class="科">小旦應押生介</span></p>
        
        <p class="落詩"><span class="科">生</span>崇山瘴癘不堪聞。<br /><span class="科">小旦</span>北望衡陽雁幾群。<br /><span class="科">丑</span>兩地江山餘萬里。<br />何時重謁聖明君。</p>
        
        <h2 id=ch8 class="chapter"><span class="齣題">第八齣　聞謫</span></h2>
        
        <p class="曲"><span class="牌">亭前柳</span><span class="科">旦上</span>枝上弄鶯簧。喚醒夢魂香。矇矓勻睡臉。倦怯試羅裳。為誰瘦損嬌模樣。自覺愁來一日即為長。</p>
        
        <p class="誦"><span class="牌">如夢令</span>樓外殘陽紅滿。春入柳條將半。桃李不禁風。回首落英無限。腸斷。腸斷。人共楚天俱遠。</p>
        
        <p class="白">奴家幼遭不辰。遠流此地。但見石室煙埋古桂。嵩臺月冷啼猿。有托之蔦蘿。飄零沒定。及時之桃李黯。淡無顏。一榻清幽。寶篆沈煙嫋。終身孤另。翠被曉寒輕。當此春色惱人。好難消遣也。</p>
        
        <p class="曲"><span class="牌">小桃紅</span>東風掠鬢。初日凝妝。睡起嬌無力也。暗惜流光。鏡臺羞自對。膏沐為誰芳。冷落鴛鴦枕翡翠衾與那芙蓉帳也。含嬌誰倚傍。轉添惆悵。春日偏能惹恨長。</p>
        
        <p class="曲"><span class="牌">前腔</span>香銷鸞鳳。屏掩瀟湘。寒透羅衣薄也。錦瑟淒涼。斷腸芳草碧。牽恨柳絲黃。怕對摽梅實唐棣穠與那夭桃放也。闌干閒自傍。沒些情況欲捲珠簾春恨長。<span class="科">老旦紛盧母急上介</span></p>
        
        <p class="曲"><span class="牌">下山虎</span>心旌飛越。步履倉皇。<span class="夾白"><span class="科">旦見介</span>呀。母親為甚麼事。這等慌張。<span class="科">老旦</span></span>嬌倩驚風浪。<span class="夾白">他</span>一朝白簡飛霜。誰料天顏難抗。致令鎩羽投荒。聞此踟躕欲斷腸。<span class="科">旦背悲介</span>回首長安望。中心暗傷。愁聽清猿夢裡長。</p>
        
        <p class="白">母親。敢怕信息未真。<span class="科">老旦</span>他因伯父直諫。被奸臣羅織。立時賜死。就上封事。面陳得失。武后大怒。廷杖一百。流發嶺南。院子適才在街坊上來。親見刺史差人迎接他去了。怎的不真。</p>
        
        <p class="曲"><span class="牌">前腔</span>橫行魍魎。屠毒忠良。一室遭羅網。孤身遠謫蠻方。<span class="夾白"><span class="科">背介</span>咳。我子母流離。又遇這樣的事。真個</span>屋漏更遭雨驟。行船又被風狂。不是愁人亦斷腸。<span class="夾白">我心中甚放不下。就要叫院子去迎接他了。</span>蹤跡多飄蕩。雲山渺茫。地角天涯未是長。</p>
        
        <p class="白">院子那裡。<span class="科">末上</span>堂上聞呼喚。階前聽使令。稟老夫人。有何吩咐。<span class="科">老旦</span>如今裴爺遠來。路上不知怎麼。我差你一路迎接上去。你可即刻起身。<span class="科">末應介老旦</span>你聽我道來。</p>
        
        <p class="曲"><span class="牌">一封書</span><span class="夾白">他</span>翩翩畫省郎。旅服那經驛路霜。<span class="夾白">你去見他時。對他說我這裡呵。</span>雖越在遐荒。喜春光似洛陽。<span class="夾白">莫歎</span>天連銅柱蠻煙黑。地接珠崖海氣黃。<span class="科">合</span>在華堂。盼湘江。一水牽愁萬里長。</p>
        
        <p class="白"><span class="科">末</span>小人見裴爺呀。</p>
        
        <p class="曲"><span class="牌">前腔</span>從來志激昂。繞指難柔百鍊剛。<span class="夾白">料</span>慷慨束行裝。把單車赴夕陽。<span class="夾白">怕甚麼</span>射工巧伺行人影。颶母偏驚旅客航。<span class="夾白">小人就此前去。<span class="科">合</span></span>離華堂。問湘江。風便那知道路長。</p>
        
        <p class="落詩">鵬鳥巢南更數千。<br />明時非罪謫何偏。<br />榮枯盡寄浮雲外。<br />哀樂猶驚逝水邊。</p>
        
        <h2 id=ch9 class="chapter"><span class="齣題">第九齣　送別</span></h2>
        
        <p class="曲"><span class="牌">菊花新</span><span class="科">淨丑外扮一冠服一行衣一野服上</span>論交卻憶十年時。駐馬銜杯問謫居。白日麗南隅。別路青青草細。</p>
        
        <p class="白"><span class="科">各相見介</span>我們這數百人。素與裴太僕情洽金蘭。義輕生死。未圖犬馬。遽隔參商。同到長亭。送他一程。<span class="科">淨丑</span>呀。果毅都尉李多祚平日與裴太僕極厚。聞得他齎詔已回。怎麼到不見來。<span class="科">外</span>李都尉是個有義氣的漢子。決不如此。說話之間。遠遠望見的是李都尉來了。<span class="科">小生扮李多祚便服上</span></p>
        
        <p class="曲"><span class="牌">掛真兒</span>愁聽啼鳥頻求侶。憐知己剗地分離千里含情。一杯促膝。惆悵青山綠水。</p>
        
        <p class="白"><span class="科">與眾相見介小生</span>諸兄到此。想是送裴太僕麼。<span class="科">眾</span>然。<span class="科">小生</span>呀。諸兄還不知道。那李秦授害老相公的時節。說老相公有反叛之心。如今諸兄上數百人在此。倘若奸人知道。又好說聚眾謀反了。諸兄到不如請回。下官少間見裴兄時。道達盛意便了。<span class="科">淨丑</span>雖則如此說。難道獨是兄送得的。<span class="科">小生</span>下官遠回。尚未相會。還有一事要與裴兄商議。故此潛來。若諸兄。昨日一定安慰他過了。何必拘拘在此一送。<span class="科">眾</span>正是正是。我們如果有心。他日到嶺南去看他便了。猿啼客散暮江頭。一別心知兩地秋。總為浮雲能蔽日。長安不見使人愁。<span class="科">眾下生巾服扮病雜扮從小旦扮解子上</span></p>
        
        <p class="曲"><span class="牌">唐多令</span>病骨苦支離。孤身歎路岐。可憐人世隔雲泥。瘴雨蠻煙迢遞。愁似織。淚如絲。</p>
        
        <p class="白"><span class="科">小生相見介生</span>渭城朝雨浥輕塵。客舍青青柳色新。<span class="科">小生</span>勸君更盡一杯酒。西出陽關無故人。小弟蒙相公國士之知。感仁兄虛左之遇。自足千古。永戴二天。不意昨日齎捧方回。相公已罹大辟。仁兄遠謫炎方。既頹太山。復壞喬木。如何是好。<span class="科">生顧介</span>只有兄一人在此麼。<span class="科">小生</span>正是。那許多賓客。一齊都來候送。小弟又恐觸奸人之忌。一力阻他們回去了。<span class="科">生</span>這個見得極到。<span class="科">末扮堂候官上</span>道叶陶鈞力。恩迴日月光。<span class="科">見生叩頭介</span>小的是平章事魏玄同老爺差來的。爺說多多拜上。向與老相公交厚。今裴爺遠行。極該親自來送。因朝中有事。特差小官齎驢車一輛。俸金百兩。奉送老爺。<span class="科">生</span>這驢車我正用得他着。多拜上魏爺。說我都收了。<span class="科">末應下外扮王府官上</span>夜玉妝車軸。秋金鑄馬鞭。<span class="科">見介</span>小官是瑯邪王差來的。說不好出城送爺。差小官齎黃金百鎰。彩段百端。以為贐敬。<span class="科">生</span>多謝了。為我啟上大王。說我收了。<span class="科">外應下小生</span>小弟本該遠送。苦被微官所縛。不能脫身。聊具杯酒。少壯行色。<span class="科">把酒介</span></p>
        
        <p class="曲"><span class="牌">傾杯玉芙蓉</span>草色青青送馬蹄。行止皆無地。<span class="夾白">可憐你</span>孤鳳辭巢。匹馬投荒。門外風波。眼底暌違。三洲水淺魚難至。五嶺山高雁到稀。生不遇。令英雄短氣。問驅馳。何年卻向帝城飛。</p>
        
        <p class="白">仁兄。你一向因盧公家眷流居嶺南。姻事久羈。如今此去。雖是炎荒辛苦。卻好完此終身大事。<span class="科">生</span>哎。李兄。小弟心在朝廷之上。全無室家之思。</p>
        
        <p class="曲"><span class="牌">前腔</span>嘆惜人間萬事非。揮手從茲去。<span class="夾白">小弟此行。不愁那</span>夜火山妖。毒霧蠻蛇。桂嶺炎蒸。鬼國羅施。<span class="夾白">只愁異日呵。</span>王侯第宅皆新主文武衣冠異昔時。生不遇。令英雄有氣。歎驅馳。離筵散處白雲飛。</p>
        
        <p class="白">小弟就此拜別。<span class="科">別介</span>煙照慘平林。孤雲任此心。<span class="科">小生</span>艱難此為別。惆悵一何深。<span class="科">下介生上驢車行介</span></p>
        
        <p class="曲"><span class="牌">普天樂犯</span>柳絲垂。牽愁緒。馬聲驕。嘶長路。<span class="夾白">我本待</span>頌黃臺反正乘輿。<span class="夾白">又誰知</span>賦離騷放逐湘累。飄零何處。一生忠膽能為祟。鳳朝陽與孤鶩齊飛。只恨鷹隼張威。</p>
        
        <p class="白"><span class="科">淨扮將官上</span>金壇申將禮。玉節受軍符。<span class="科">見生叩頭介</span>小官是河南巡撫狄仁傑老爺差來的。說拜上裴爺。聊具菲儀百金。為一路盤費。改日回朝。還要上本與裴爺白冤。<span class="科">生</span>遠勞你了。多拜上你家老爺。<span class="科">淨應下生</span></p>
        
        <p class="曲"><span class="牌">朱奴兒犯</span>看衡陽雁飛錦字。聽羅浮猿啼哀淚此時對景遙相憶。益添我旅思淒其。遠指竹王祠。煙藏翡翠。逢人嶺外稀。更自傷情處。桄榔椰葉暗蠻溪。</p>
        
        <p class="白"><span class="科">外丑扮官吏上</span>嶺外資雄鎮。朝端寵節旄。<span class="科">見生叩頭介</span>官吏是嶺南刺史差來迎接老爺的。<span class="科">生</span>多勞你們了。你們暫且先回。<span class="科">外丑</span>要領回書。<span class="科">生</span>你說我得罪于朝廷。今為老爺部下編民。不好回得書。到日自來拜謝。<span class="科">外丑應下末扮院子上</span>天南愁緒絕。臨行意緒長。<span class="科">見生叩頭介</span>小人是盧老夫人差來接爺的。<span class="科">生</span>老夫人一向好麼。<span class="科">末</span>仗庇粗安。<span class="科">生</span>我一到此。要拜謁老夫人。你隨我同去。<span class="科">末應介</span></p>
        
        <p class="曲"><span class="牌">尾聲</span><span class="科">生</span>南浮漲海人何處。夢斷王孫歸路迷。落日亭亭向客低。</p>
        
        <p class="落詩">潮州南去接宣溪。<br />雲水蒼茫日向西。<br />客淚數行先自落。<br />鷓鴣休傍耳邊啼。</p>
        
        <h2 id=ch10 class="chapter"><span class="齣題">第十齣　婿謁</span></h2>
        
        <p class="曲"><span class="牌">長相思</span><span class="科">老旦扮盧母旦同上</span>瑣窗寒。怨寂寥。更憶王孫魂轉。踏莎行路遙。<span class="科">旦</span>玉樓春。景自饒。我倦尋芳困碧桃。綺羅香漸銷。</p>
        
        <p class="白"><span class="科">老旦</span>春日載陽。出自東方。<span class="科">旦</span>肅肅鴇羽。集于苞桑。<span class="科">老旦</span>所謂伊人。格車乘黃。<span class="科">旦</span>勞心怛怛。曷維其亡。<span class="科">老旦</span>我一向為你摽梅待日。破瓜無期。如今裴郎也謫在嶺南。你的終身事到可完了。但他弱質伶仃。怎耐鞭笞痛楚。豪門安樂。那禁道路流離。未知他在路上安否何如。又未知何日得到這裡。前日已差院子過嶺去迎他。一去音信杳然。好生放心不下。</p>
        
        <p class="曲"><span class="牌">二郎神</span>心如擣。為征人愁占蓍草。盡日綿綿思遠道。他青年貴介。怎禁途路岧嶢。須知芳草伴人還易老。更風霜有誰相靠。粤雲遙。好教人孤帷望斷征軺。</p>
        
        <p class="曲"><span class="牌">前腔</span><span class="夾白"><span class="科">旦</span>母親。你</span>休焦。長沙雖遠曾羈年少。世事茫茫難自料。<span class="夾白"><span class="科">背介</span>雖則如此說。</span>關山阻隔。知他甚處飄颻。人在夢中何日到。好教我長皺眉梢。<span class="科">轉身介</span>中庭悄。聽嬌鶯聲聲若訴無聊。<span class="科">生巾服末從上</span></p>
        
        <p class="曲"><span class="牌">囀林鶯</span>夕陽影裡斜度鳥。迴瞻鄉路迢遙。<span class="夾白">老夫人家去此還有多少路。<span class="科">末</span>過石橋便是了。<span class="科">生</span></span>藍橋應有裴航棹。<span class="科">整衣介</span>試征衣山翠拂行鑣。<span class="夾白"><span class="科">到介末</span>此間已是。裴爺少待。<span class="科">進報介生</span>你看</span>幽居悄悄。蝶懸蛛網無人到。<span class="夾白"><span class="科">老旦對末介</span>快請進來。<span class="科">顧旦介</span>孩兒。你且進去。<span class="科">旦應介</span>舞榭妝樓處處遮。門前初下七香車。<span class="科">下末出請生進介生</span></span>坐相邀。秦樓逕入。耳畔恍聞簫。</p>
        
        <p class="白">岳母請坐。女婿拜見。<span class="科">老旦</span>行路辛苦。免拜罷。<span class="科">生拜介</span>江入千峰暮。花連百粤春。<span class="科">老旦答拜介</span>秦樓憐白髮。楚澤怨青萍。院子。快備飯來。<span class="科">末應介老旦</span></p>
        
        <p class="曲"><span class="牌">前腔</span>風塵荏苒音信杳。教人夢想常勞。<span class="夾白">今日呵</span>相逢更覺傷懷抱。<span class="夾白">你</span>數奇未偶忠信涉波濤。驅馳縹緲。又未審程途安好。挹豐姿。衛郎玉潤。愁破在今朝。</p>
        
        <p class="白">賢婿。你已往的事。老身盡知。只是一路上不辛苦麼。<span class="科">生</span>聽稟。</p>
        
        <p class="曲"><span class="牌">啄木鸝</span>嗟鳴鳳。恨鷙鴞。賦就悲生同鵩鳥。喜得管鮑交情。多憐范叔綈袍。<span class="夾白">因此上</span>虞翻落魄心猶傲。形容幸不淪枯槁。<span class="夾白"><span class="科">老旦</span>這等還好。<span class="科">生背介</span></span>暗心焦。屏懸孔雀。何日鵲填橋。</p>
        
        <p class="白">岳母一向好麼。<span class="科">老旦</span></p>
        
        <p class="曲"><span class="牌">前腔</span>悲離玦。折大刀。蒲柳摧殘同露草。欲問我盡日行藏。只看短鬢蕭蕭。<span class="夾白">幸得</span>桃花一樹堪娛老。<span class="夾白">又歎</span>紅鸞影裡孤星照。<span class="夾白">今日得你到這裡呵。</span>耀蓬蒿。屏開孔雀。卜日鵲填橋。</p>
        
        <p class="白"><span class="科">末</span>稟老夫人。飯已設在後亭了。<span class="科">老旦</span>請進少坐。</p>
        
        <p class="落詩"><span class="科">老旦</span>逆旅相逢處。<br />江村日暮時。<br /><span class="科">生</span>長安如夢裡。<br />何日是歸期。</p>
        
        <h2 id=ch11 class="chapter"><span class="齣題">第十一齣　計諂</span></h2>
        
        <p class="曲"><span class="牌">生查子</span><span class="科">丑扮李秦授上</span>孺子犯天威。遠謫投荒裔。只道瘴煙悲。卻赴鴛鴦會。</p>
        
        <p class="白">禍兮福所倚。福兮禍所伏。裴伷先違犯聖上。傷觸我們。前日決杖一百。流發嶺南。誰想這賊骨頭打又打他不死。去到嶺南。恰好他原定的妻子正在此處。只當選他去做親。甚是氣他不過。不免往見魏王。商議一計。安排他纔好。迤邐行來。此間已是魏府了。有人在此麼。<span class="科">小旦扮內官上</span>當年許史宅。昭代帝王家。那一個在這裡。<span class="科">丑去鬚趨揖介</span>老公公拜揖。補闕李秦授求見大王。<span class="科">小旦</span>李補闕是有鬚的。如何沒了鬚。<span class="科">丑</span>老公公不生鬚。小孩兒焉敢生鬚。<span class="科">小旦</span>這官兒到會講話。俺與你通報便是。<span class="科">丑仍上鬚介旦向內介</span>大王有請。<span class="科">淨扮武承嗣上</span></p>
        
        <p class="曲"><span class="牌">前腔</span>帶冕侍黃扉。棨戟開朱邸。尊酒送良時。歌舞娛長夜。</p>
        
        <p class="白"><span class="科">小旦報介淨</span>着他進來。<span class="科">小旦引丑進見介</span>李秦授拜見大王。<span class="科">淨</span>補闕少禮。補闕今日到來。有何見教。<span class="科">丑</span>裴氏伯姪。冲突聖上。觸犯大王。甚是可惡。後來裴炎斬首市曹。伷先卻從薄罰。誰想伷先杖後。畢竟不死。流到嶺南。恰好他定的妻子也在那裡。卻不是到成就了他的親事。心中甚是不甘。特來啟上大王。須在聖上面前攛掇一聲。殺了他纔好。<span class="科">淨歎介</span>你那裡知道。前日召見的時節。我再三勸殺了他。誰想聖意甚是為他。着實稱贊他。到像有些看上了他的意思。倘若召用了他。如何是好。<span class="科">丑</span>這也不難。我們就把奉承張昌宗的嘴臉。掇將轉去奉承他便了。<span class="科">淨</span>他是個蹊蹺古怪的人。如何好奉承的。況且他心懷舊怨。怎麼肯與我們干休。<span class="科">丑</span>既然如此。下官有一計在此。如今聖上宮中止是張昌宗弟兄侍寢。他們近來也覺有些厭倦。我們及早多進幾個人進去。使聖上應接不暇。自然不思量他了。<span class="科">淨</span>說得有理。妙妙。只是一時那得有這等豪傑。<span class="科">沈吟介</span>有了。我見那戶部郎宋之問。豐姿出眾。才學過人。這人去得麼。<span class="科">丑</span>大王還不知道。他前日獻明河篇求用。聖上道他有口過。不中意他。如何去得。大王。你道這件事那裡用得才學着的。我到訪得有兩個人。一個是御醫沈南璆。一個是和尚薛懷義。現在千金公主家裡。這兩人呵。</p>
        
        <p class="曲"><span class="牌">剔銀燈</span>論豐姿非凡可擬。況材具如今無比。一朝聖上誠歡喜。是微臣區區孝意。二人在朱門久棲。論親情豈容他自私。</p>
        
        <p class="白"><span class="科">淨</span>好好。正是這等樣為朝廷。纔見得是個補闕。這件事明日早朝就要奏聞聖上了。裴伷先那一節。還須要你在意。</p>
        
        <p class="曲"><span class="牌">前腔</span>他狂言甚無忌諱。奈聖恩反加寬恕。料來已作炎荒鬼。那恇他如魚得水。這廝少年場妄為。要留心好尋他事機。</p>
        
        <p class="白"><span class="科">丑</span>領命。</p>
        
        <p class="落詩"><span class="科">丑</span>南天瘴癘和。<br />行矣慎風波。<br /><span class="科">淨</span>明朝有封事。<br />數問夜如何。</p>
        
        <h2 id=ch12 class="chapter"><span class="齣題">第十二齣　成婚</span></h2>
        
        <p class="白"><span class="科">末扮院子上</span>一飲瓊漿百感生。玄霜搗盡見雲英。藍橋便是神仙窟。何必崎嶇上玉京。自家盧府中院子是也。今日俺小姐與裴太僕爺成親。不免在此伺候。但見皎皎明月。煌煌列星。鮮潔潔玉宇雲開。碧澄澄銀河水瑩。香焚百和。拂拂霏霏。正看寶鼎長春。燈上九微。燦燦爛爛。還見璚臺不夜。繽繽紛紛的杏梁桂棟。掩映琉璃。鮮鮮灼灼的椒閤蘭房。蔽虧黼繡。錦炫金鋪。熌熌爍爍。鳳吐流蘇帶晚霞。玉朗珠明。陸陸離離。龍銜寶樹迎朝日。更有那妖妖嬈嬈的夜月情。朝雲笑。佳人絕世無雙。合配着濯濯軒軒的春柳態。曉霞標。快婿當年少匹。這壁廂正當貯來金屋。亭亭纔賦摽梅。那壁廂恰好謫下瑤池。盈盈便欲采荇。熀熀的的玉勒金鞭的龍媒麟種。准備那仙子會星橋。玲玲瓏瓏絕疎珠箔的鸞馭鵷輿。專待那嫦娥離月殿。華堂上擺列着鵝笙象板。龍鳴笛。鳳翼簫。一聲聲奏出相和之音。繡閣中陳設着鸞鏡鴛帷。龍鬚席。鳳紋衾。一件件鋪就成雙之象。尊開玄碧。清清湛湛。遙引着蒲澗蘭湖。肴薦芳馨。馥馥芬芬。盡指着香林神草。只見那合歡杯。連理衣。交龍錦。雙絲絹。同功綿。比翼扇。並根粒。行行列列的盡是禎符。又見那合歡結。連理樹。交頸鴛。雙飛燕。同心鳥。比目魚。並蔕花。疊疊重重的悉呈瑞應。晴光漸煖。急釀成氤氤氳氳的一陣麝蘭香。和風乍來。又送到丁丁噹噹的幾聲環珮響。碧簫嫋嫋。早是那佳期將近。仙人樓上鳳凰飛。翠杼沈沈。會見那好事非遙。織女橋邊烏鵲起。皛皛的雀屏開處。分明葉葉相當。雍雍的鳳卜占來。真個枝枝相値。人如月。夜如年。歡情洩洩。不羨他神遊閬苑三千。朝行雲。暮行雨。笑臉依依。不數那夢到巫山十二。但願璧月夜夜滿。山盟海誓不渝。更祈瓊枝朝朝新。地久天長無量。正是王孫帝女下仙臺。金榜珠簾入夜開。遽惜瓊筵歡正洽。惟愁銀箭曉相催。道猶未了。夫人早到。<span class="科">老旦上</span></p>
        
        <p class="曲"><span class="牌">意難忘前</span>春色正芳妍。看群祥既集。二姓交歡。畫屏凝瑞靄。寶扇擁香煙。</p>
        
        <p class="白">可憐桃李徑。更繞鳳皇臺。仙媛乘鸞日。天孫捧雁來。院子那裡。<span class="科">末應介老旦</span>今日裴爺與小姐成親。吩咐安排筵席。可曾完備未曾。<span class="科">末</span>完備多時了。<span class="科">老旦</span>吉時已到。吩咐掌禮請新人。<span class="科">末應叫掌禮介淨扮掌禮上向內揖念介</span>伏以風流才子謫遐方。瀟灑佳人出華堂。燭影輝煌當此際。分明一對好鴛鴦。云云。<span class="科">又揖念介</span>鸞車鳳駕初來到。玉樹瓊枝相映耀。金鴨香浮敞玳筵。神仙一對離蓬島。云云。<span class="科">生巾服旦冠帶丑外小生扮從隨上</span></p>
        
        <p class="曲"><span class="牌">意難忘後</span>蟾宮畔。鵲橋邊。是人世神仙。聽簫聲縹緲。鳳影聯翩。</p>
        
        <p class="白"><span class="科">生旦拜照常科淨念介</span>伏以才郎女貌相當。天然吩咐成雙。地久天長難計。五男二女成行。男作公卿將相。女嫁君宰侯王。從此榮華富貴。更兼福壽無疆。云云。<span class="科">各送酒照常科</span></p>
        
        <p class="曲"><span class="牌">惜奴嬌</span><span class="科">生</span>璧月高懸。更彩雲萬朵。畫堂繞遍祥光滿。華燭熒熒星燦。試看孔雀屏間。鳴鳳樓中。于飛雙燕。<span class="科">合</span>歡宴。隨鸞鶴入青冥。此際裴航堪羨。</p>
        
        <p class="曲"><span class="牌">前腔</span><span class="科">旦</span>天邊。金漢初填。正碧霄萬里。片塵無染雙星見。桂帳飄飄風煖。試看玳瑁梁間。蘇合香中。雙棲海燕。<span class="科">合</span>歡宴。看玉杵會藍橋。此際雲英堪羨。</p>
        
        <p class="曲"><span class="牌">鬭寶蟾</span><span class="科">老旦</span>蹁躚。謫下雙仙。是有緣千里。一朝相見。似雙絲綵纈同心金篆。輝燦。香飄連理盤。光生比目鮮。<span class="科">合</span>結良緣。從此賦就桃夭。看取歡情無限。</p>
        
        <p class="曲"><span class="牌">前腔</span><span class="科">眾</span>聯綿。會合雙鸞。是女牀飛集。歸昌相喚。似團團寶鏡動搖紈扇。璀燦。合歡照四筵。同心影萬年。<span class="科">合</span>結良緣。從此曲奏關雎。管取歡期無限。</p>
        
        <p class="曲"><span class="牌">錦衣香</span><span class="科">生旦</span>洛浦邊。天台畔。巫岫巔。江皋岸。紅線姻聯。赤繩緣絆。<span class="夾白">說甚麼</span>雲來似墨瘴如煙。且吹簫鳳嶺。合巹龍川。<span class="科">合</span>喜中屏卻從借劍。看批鱗已成奠雁。此日緣非淺。百年姻眷。兔絲根蔕從風無斷。</p>
        
        <p class="曲"><span class="牌">漿水令</span><span class="科">老旦眾</span>最堪誇玉姿郎面。恰相逢桃花婦顏。遙看五嶺作盟山。還將漲海設誓彌堅。<span class="科">合</span>今日裡天可鑑。休教溝水東西怨。南山上。南山上。鴛鴦不散。長交頸。長交頸。歡慶千年。</p>
        
        <p class="曲"><span class="牌">尾聲</span><span class="科">共</span>洞房佳氣春應滿。看錦帳香溫夢煖。莫使靈虯促夜闌。</p>
        
        <p class="落詩">銀漢星迴一道通。<br />青鸞飛入合歡宮。<br />若非群玉山頭見。<br />會向瑤臺月下逢。</p>
        
        <h2 id=ch13 class="chapter"><span class="齣題">第十三齣　春遊</span></h2>
        
        <p class="曲"><span class="牌">逍遙樂</span><span class="科">小旦帶丑淨扮侍女上</span>隔院春催緊。多少落英相倚恨。青娥紅臉笑來迎。向碧闌干外。赤玉樓前。緩步閒吟。</p>
        
        <p class="誦"><span class="牌">集古曲</span>枝中水上春併歸。長楊掃地桃花飛。清風吹人光照衣。光照衣。在鳳樓。弄嬌響。發清謳。</p>
        
        <p class="白">奴家可汗之女。性喜繁華。情躭絃管。如今春光垂暮。花氣漸闌。趁此晴日好懷。且向園中少步。侍兒們隨我來。<span class="科">淨丑老旦旦隨行介</span></p>
        
        <p class="曲"><span class="牌">宜春令</span><span class="科">小旦</span>穿芳徑。步翠茵。薄羅衣風來自輕。柔情耿耿。為花長抱三春恨。撲風塵香褪衣襟。篩斜日簾移碎影。<span class="夾白">人都說白草城中春不入。看起我那園中的光景呵。</span>算分明。名園金谷。皇州淑景。</p>
        
        <p class="曲"><span class="牌">前腔</span><span class="科">眾</span>銀題影。玉砌陰。促東風春歸幾程。徘徊對景。隔林啼鳥如相問。飛不到半點紅塵。掃不開幾重綠蔭。<span class="夾白">郡主。你這等花容月貌。埋沒在這裡。</span>算分明。鸞棲枳棘。花埋幽徑。</p>
        
        <p class="白"><span class="科">小旦</span>且喜今日閒在此。你們把平日學的歌舞。將來閒耍一回。<span class="科">眾應介</span></p>
        
        <p class="曲"><span class="牌">金字經</span><span class="科">吹笛介</span>暗飛聲。散入春風滿洛城。曾絕朱纓吐錦茵。茵也麼茵。愁中柳盡生。<span class="夾白">想那</span>宋褘風流韻九成。</p>
        
        <p class="曲"><span class="牌">前腔</span><span class="科">彈琵琶介</span>寄春情。掩抑淒鏘多好聲。袖拂龍門空自生。生也麼生。懷風殊復清。<span class="夾白">想那</span>發種明君怨未平。</p>
        
        <p class="曲"><span class="牌">前腔</span><span class="科">歌介</span>動朱唇。春煖江城斜日陰。舌上宮商且雜陳。陳也麼陳。鶯啼漢苑春。<span class="夾白">想那</span>撫節韓娥度曼聲。<span class="科">舞介</span>試抖身。長袖迴鸞市欲傾。鶴顧低鬟逐上聲。聲也麼聲。衫飄曲未成。<span class="夾白">想那</span>飛燕翩翩掌上輕。</p>
        
        <p class="曲"><span class="牌">貓兒墜</span><span class="科">小旦</span>清歌艷舞。飛雪共停雲。莫惜追歡笑語頻。蛾眉好趁漢宮春。<span class="科">合</span>娉婷。且樂青鏡韶年。白晝芳辰。</p>
        
        <p class="白"><span class="科">眾</span>郡主。你看天色已是晚了。</p>
        
        <p class="曲"><span class="牌">前腔</span>開林選勝。浮影忽西沈。傑閣煙含石氣青。一方明月可中庭。<span class="科">合前</span></p>
        
        <p class="落詩">錦城絲管日紛紛。<br />半入江風半入雲。<br />此曲只應天上有。<br />人間那得幾回聞。</p>
        
        <h2 id=ch14 class="chapter"><span class="齣題">第十四齣　訂訪</span></h2>
        
        <p class="曲"><span class="牌">一翦梅</span><span class="科">小生僧扮駱賓王上</span>振錫空山蹤跡幽。象外浮遊。世外閒遊。腰間猶佩舊吳鉤。謀在心頭。恨在眉頭。</p>
        
        <p class="白">古來名利若浮雲。人生倚伏信難分。朱門無復張公子。灞亭誰識李將軍。自家駱賓王是也。向與李英公共起義兵。同討武氏。不意英公敗亡。我以計脫。祝髮為僧。改號無名。避跡嶺南。豈欲暫脫是非。正思永離生死。我想起來。奔走風塵。終為自迷愛欲。皈依淨土。方能不墮湼槃。打破了幾座愁城。跳出那無邊苦海。神開金葉。塵洗玉池。四大體真無拘束。夜誦靈花。晨踏忍草。二六時常得逍遙。繞禪扉淡淡蓬山青不斷。侵講席泠泠液水碧常流。開關又閉關。那管落花飛梵宇。出定復入定。不知巢燕污袈裟。禮金姿。瞻寶相。百道毫光。映七寶雕牀閃閃。參象座。展蜂臺。千條纓絡。隨五雲錦帶飄飄。金花銀花青蓮花。誰識何時開放。銀缽玉缽水晶缽。忽從甚處飛來。爐焚馥馥芬芬非雲非霧的旃檀香。瓶注清清淨淨似玉似冰的琉璃水。嶺頭梅萼。燦燦爛爛間曇花。天外猿聲。切切淒淒和梵語。瘴海空山熱。而火宅自晨涼。雷州白日濛。而重昏常夜曉。哎。布衲絲絛。掛着一輪明月。何必紫綬金章。麻鞋竹杖。踏破幾處孤雲。豈羨琱輪珠履。吐忠義于紙上。皆是業障緣塵。何如臆藏貝葉。詠月露于毫端。盡屬妄言綺語。孰若舌吐青蓮。呸社鼠城狐。不過毒龍狂象。豈必伏降。牝雞啄燕。亦是水怪山妖。任他伎倆。永斷那無明無無明。自然火內披蓮。收拾了非想非非想。畢竟空中生樹。不住子。不住心。不住天。參透空即是色。住于無住。無生篇。無生鄉。無生觀。看破色即是空。生乃不生。真個六念靜心猿。果然三循祛愛馬。但我道念雖堅。塵緣未盡。杖錫所到。車馬隨來。如何是好。今日少閒。恐又有客相訪。我且閉了菴門。趺坐片時。正是道性深寂寞。世情多是非。<span class="科">虛下淨便服扮張說末野服扮俞文俊上</span></p>
        
        <p class="曲"><span class="牌">前腔</span><span class="科">淨</span>耿耿丹心白日愁。社稷堪憂。狐兔堪憂。<span class="科">末</span>蒼梧遠竄幾經秋。塵染貂裘。風入驦裘。</p>
        
        <p class="白"><span class="科">相見介淨</span>下官鳳閣舍人張說是也。因不證魏元忠反。忤于張昌宗。被流嶺南。<span class="科">末</span>小生江陵布衣俞文俊是也。天后欲改新豐為慶山縣。朝臣莫敢進諫。我伏闕直言。天后大怒。遠竄此地。張大人。昨與劉將軍相期。往訪裴太僕。此時還未見來。<span class="科">淨</span>想就到了。<span class="科">外扮劉生武巾便服上</span>英名振關右。雄氣逸江東。遊俠五陵內。去來三秦中。自家鐵騎將軍劉生是也。平生負氣。浪遊嶺南。昨張舍人俞布衣相期往謁裴太僕。聞他是個豪俠的人。只索走一遭也。<span class="科">相見介末</span>我們在此等久了。劉將軍。我聞駱賓王削髮為僧。隱跡在此。我輩今日先訪了他。明日同去見裴太僕。<span class="科">淨</span>向來士夫都講道學。如今道學敗了。都學逃禪。若吾輩去訪駱丞。人又好說我們逃禪了。<span class="科">外</span>這也不妨。<span class="科">淨</span>但是他改名在此。我們相見時。不必道破他。<span class="科">末外</span>正是。<span class="科">眾行介</span>不知香積寺。數里入雲峰。有人在此麼。<span class="科">小生上</span>是那個。<span class="科">開門相見介眾</span>上人稽首。<span class="科">小生</span>諸公何來。<span class="科">眾</span>特叩禪關。專求指教。<span class="科">小生</span>山僧形同槁木。心若死灰。何勞諸公枉顧。既到在此。就在小菴坐譚片時。<span class="科">淨</span>敢問上人。何以為宗。<span class="科">小生</span></p>
        
        <p class="曲"><span class="牌">太師引</span>論禪宗淨業開靈鷲。憩龍宮煙花自幽。磬聲鳴巢烏飛集。優曇樹常掛獮猴。<span class="夾白">把</span>無名業網來參透。苦海內急忙回首。<span class="夾白">承諸公枉顧。無以為款。</span>愧無有芳尊勸酬。空山裡共相邀漱齒寒流。</p>
        
        <p class="曲"><span class="牌">前腔</span><span class="科">末</span>緣塵業障俱烏有。說法處三生點頭。笑支遁求山隱遠。羨維摩面壁嵩丘。<span class="科">外</span>香林尚種先生柳。拂青萍氣挾長秋。<span class="夾白"><span class="科">淨</span>上人。你已登彼岸。我尚溺迷津。</span>戴南冠愧學楚囚。今日裡逢君。似泛虛舟。</p>
        
        <p class="白"><span class="科">外</span>上人。太僕裴伷先也流在此。吾輩相期訪他。欲偕上人同往。不知尊意如何。<span class="科">小生</span>諸公青雲貴客。臭味相投。正該相訪。山僧是世外之人。況避跡深山。不得追隨了。<span class="科">末</span>上人。裴太僕忠肝俠骨。虛左迎賓。正是我輩中人。上人既卓錫此地。豈可不一相識。那裴太僕呵。</p>
        
        <p class="曲"><span class="牌">三學士</span>賈傅才高多朗秀。更兼倜儻風流。西園向慕夷門客。東觀羞為白版侯。取日虞淵遭佞搆。邀杖履好共遊。</p>
        
        <p class="曲"><span class="牌">前腔</span><span class="科">外</span>抗疏攖鱗真罕有。更兼他意氣橫秋。<span class="夾白"><span class="科">淨</span>上人。</span>你高人應下陳蕃榻。我逐客還登謝朓樓。<span class="科">小生</span>豪傑堪為方外友。明日裡願共遊。</p>
        
        <p class="白">既承諸公相挈。須索同往。<span class="科">眾</span>明日相候同行便了。</p>
        
        <p class="落詩"><span class="科">淨</span>蕭寺房廊竹颭風。<br /><span class="科">末</span>幾年辛苦與君同。<br /><span class="科">外</span>心中無限不平事。<br /><span class="科">小生</span>一宵清話又成空。</p>
        
        <h2 id=ch15 class="chapter"><span class="齣題">第十五齣　俠晤</span></h2>
        
        <p class="曲"><span class="牌">卜算子</span><span class="科">生帶雜扮院子上</span>南越暫羈身。瘴海沈雲黑。它鄉倒屣有佳賓。門外多車轍。</p>
        
        <p class="白">舊國經年別。關河萬里思。歸心惟有夢。掩泣向南枝。下官面奏彤庭。放逐桂嶺。幸岳母向流此地。得諧秦晉。雖未展報國之心。反得遂有室之願。且喜杖頭頗堪取酒。囊中儘可留賓。座有高人榻。門多長者車。生平志願足矣。院子。有客相訪。快來通報。<span class="科">雜應介淨小生末外同上</span></p>
        
        <p class="曲"><span class="牌">前腔</span>褦襶訪蘭英。下馬炎威失。垂楊一帶遶朱門。遠草俱含碧。</p>
        
        <p class="白"><span class="科">雜通報介生出迎進見介生</span>諸公飛鸞翔鳳。望重時流。<span class="科">小生</span>羊質虎皮。實切素想。<span class="科">眾</span>裴兄俠節雄風。抗取日之義。英年貴族。虛下風之懷。久願識荊。實忻御李。<span class="科">生見小生驚介</span>駱兄為何祝了髮。<span class="科">小生</span>山僧無名。避跡久矣。<span class="科">生沈吟介</span>我知道了。<span class="科">外背介</span>看他遠心曠度。翩翩豪舉。劉生一腔熱血。今番有用處了。<span class="科">生</span>張大人。朝廷之上。自大人謫貶。老成彫謝。只有狄梁公一人砥柱中流。其餘碌碌庸才。國事如之奈何。<span class="科">淨</span>下官何足掛齒。只是承嗣鴟張。秦授狐媚。竊窺神器。毒流縉紳。我輩深為痛心。<span class="科">生</span>俞先生以布衣伏闕謫居瘴癘。更為難得。<span class="科">末</span>小生怒臂當車。自取戮辱。慚愧慚愧。<span class="科">生</span>敢問劉將軍何以便掛冠了。<span class="科">外</span>下官少負意氣。豈肯北面以事婦人。既不能借尚方之劍。以斬佞臣。只索拂衣歸隱。<span class="科">生</span>上人教振禪林。性超塵外。視我輩之升沈。真是一場大夢。<span class="科">小生</span>山僧枯槁之人。何足比數。據山僧鄙見。唐家王氣方隆。牝雞之鳴有日。魍魎之技將窮。諸公不足為慮。<span class="科">生</span>既辱冒暑枉顧。小園儘可納涼。聊陳雞黍。請教片時。<span class="科">眾</span>不當奉擾。<span class="科">生</span>叫院子。快設酒到西園水閣上來。<span class="科">雜應介生請眾行介</span>薜荔山徑入。荷芰水亭開。<span class="科">雜</span>稟老爺。酒完備了。<span class="科">生送酒介</span></p>
        
        <p class="曲"><span class="牌">畫眉序</span>西園宴佳客。醁蟻冰漿盡浮碧。看池荷跳浪。淚珠傾滴。心哽咽。狐鼠當途。歡宴會羊求相集。<span class="科">合</span>清泉百尺寒飄栗。且醉碧紗窗北。</p>
        
        <p class="曲"><span class="牌">前腔</span><span class="科">眾</span>槐陰覆庭屋。翠葆當軒弄金色。碾玉盤朱李。靜沈寒碧。瞻北闕。有日刀頭。笑佞倖都冠巾幗。<span class="科">合前生</span></p>
        
        <p class="白">諸公。夕陽西下。野煙如織。景色儘可佐觴。我輩須開懷暢飲。</p>
        
        <p class="曲"><span class="牌">滴溜子</span><span class="科">淨末</span>你道是。你道是園林煙霧如織。又誰知。又誰知繁陰轉移蔽日。<span class="夾白">罷罷。</span>拚一死五羊城北。<span class="科">小生外</span>且把人間閒是非。總付浮漚跡。共醉高歌。莫負杯浮琥珀。</p>
        
        <p class="曲"><span class="牌">鮑老催</span><span class="科">眾</span>鄉關阻隔。炎雲眇眇遮山色。愁腸切切頭應白。喜朋儕共閒。歌情綢密。黃昏月照歸未得。消愁飲盡杯中瀝恐杯將盡愁無極。</p>
        
        <p class="曲"><span class="牌">雙聲子</span><span class="科">眾</span>論交誼。論交誼習習風生腋。遇知心。遇知心懇懇盟金石。投車轄。投車轄。情未極。情未極。拚夜深沈醉。冰盤狼籍。</p>
        
        <p class="曲"><span class="牌">餘文</span><span class="科">眾</span>竹影桐陰映瑤席。雪藕冰壺瀉玉瀝。可惜情長馬歸急。</p>
        
        <p class="落詩">萬戶傷心生野煙。<br />平臺賓客有誰憐。<br />相逢意氣為君飲。<br />愁破方知酒有權。</p>
        
        <h2 id=ch16 class="chapter"><span class="齣題">第十六齣　謀歸</span></h2>
        
        <p class="曲"><span class="牌">鳳皇閣</span><span class="科">旦上</span>蒹葭倚玉。曉起邀郎畫翠蛾。青棠新種映絲蘿。堪笑鴛鴦獨宿。更憐那燕巢故土。</p>
        
        <p class="白">結髮為妻子。蒼茫雲海間。沈吟對遷客。歎息未應閒。奴家自嫁裴郎之後。見他座客常滿。尊酒不空。終日與賓客們往來。但恐那奸邪知道。或把聚眾的名色誣害他。也不可知。昨日母親教我勸阻他。我想他慷慨好交。一定不肯聽的。這幾時來。我常見他枌楡在念。歸興甚濃。少間待他出來。且把母親的說話勸他一番。若不聽時。到不若隨他回去。那時只好斂跡在家。豈得復與人來往。或者得以保全。道猶未了。裴郎早到。<span class="科">生上</span></p>
        
        <p class="曲"><span class="牌">前腔</span>花明五嶺。北雁歸飛入杳冥。何時不起故園情。喜得佳賓顧問。釀綠蟻牀頭未罄。</p>
        
        <p class="白">夫人拜揖。<span class="科">旦</span>相公萬福。你在何處來。<span class="科">生</span>我倍那賓客們來。<span class="科">旦</span>相公。我常聞大臣退廢。當閉門謝過。不宜交通賓客。況且如今法令嚴酷。你終日與賓客往來。只恐那告密的奉承奸佞。不說你結客論交。反說你招亡納叛。以妾論之。及早謝絕。庶可自全。相公。你聽我道。</p>
        
        <p class="曲"><span class="牌">桂枝香</span>孤臣匡正。群兇懷恨。若不計就藏身。只恐那含沙射影。早潛蹤杜門。潛蹤杜門。交遊遠屏。莫教開釁。細評論。須知得罪風霜苦。莫負全生天地仁。</p>
        
        <p class="白"><span class="科">生</span>夫人。你道這些賓客呵。</p>
        
        <p class="曲"><span class="牌">前腔</span>廟廊豪俊。山林嘉遯。終不然為患難相侵。肯廢卻金蘭投分。且招尋友朋。招尋友朋。憑伊搆釁。存亡何論莫勞神。人生自古誰無死。怎負平生結客心。</p>
        
        <p class="白"><span class="科">旦</span>相公。你與賓客往來。雖是好事。但遠棄墳墓。在此終日宴樂。恐非事體。<span class="科">生</span>夫人說那裡話。我丘隴荒蕪。歸心久切。但恐道路艱苦。不知你與岳母意下如何。<span class="科">旦</span>相公所見。這是正理。奴家焉敢有違。就請母親出來。商議同行便了。母親有請。<span class="科">老旦盧母上</span></p>
        
        <p class="曲"><span class="牌">海棠春</span>憑軒涕泗流。羈望傷千里。</p>
        
        <p class="白"><span class="科">見介</span>女孩兒。你接我出來。有何話說。<span class="科">旦</span>官人故園興思。欲圖歸計。特請母親商議同行。<span class="科">老旦</span>哎。此事卻好。只怕被人得知。恐有不便。<span class="科">生</span>這都在女婿身上。岳母放心。<span class="科">老旦</span>既是這等。就此收拾起程。</p>
        
        <p class="曲"><span class="牌">長拍</span><span class="科">生</span>望裡關山。望裡關山。王孫愁緒。白雲飛故鄉何處。<span class="科">老旦</span>那嶺頭梅樹。幾翻兒心慘流離。山樹囀黃鸝。喜聲聲向枝頭喚人歸去。客裡淒涼誰共語。怎禁得涉水登山道路時。<span class="科">旦</span>盼垂楊那虞坂舊風色。料難免依依故主淒其。</p>
        
        <p class="曲"><span class="牌">短拍</span><span class="科">生</span>落魄天涯。落魄天涯。浮雲流水。改村妝潛行嶺陲。去去首重回。棄舊遊幾番縈繫。盼不見晉原迢遞。怎能勾隨風直至。策歸騎返鄉閭。</p>
        
        <p class="曲"><span class="牌">尾聲</span><span class="科">共</span>遙看故國三千里。無限風波訴與誰。<span class="夾白">只</span>恐嶺外還將輕騎追。</p>
        
        <p class="落詩">西原驛路掛城頭。<br />人自傷心水自流。<br />日暮征帆何處泊。<br />煙波江上使人愁。</p>
        
        <h2 id=ch17 class="chapter"><span class="齣題">第十七齣　毒媚</span></h2>
        
        <p class="曲"><span class="牌">雙勸酒</span><span class="科">淨扮武承嗣上</span>椒房至親。威權日甚。朝朝縱淫。時時獻佞。終教冊立做儲君。難道只位極人臣。</p>
        
        <p class="白">俺武承嗣心極狼貪。計工狐媚。俺姑娘于諸姪中最是喜我。常要立我為太子。無奈狄仁傑他們再三諫阻。我想起來。他們與我非親非眷。不肯也罷了。那張昌宗與俺姑娘相好。也該看親情分上。成就我做個太子也好。如何也教不要立我。<span class="科">怒介</span>張昌宗。張昌宗。你只與我姑娘在被窩中圖些快活罷了。怎麼也來干預朝廷大事。這幾日來。聞得有個召廬陵王的意思。我心上甚是煩惱。怎得個知心的人兒來解一解悶纔好。<span class="科">丑秦授上</span></p>
        
        <p class="曲"><span class="牌">普賢歌</span>權門奔走便頭低。一出人前狐假虎威。逢人逞滑稽。隨機搆是非。勢利小人如我有幾。</p>
        
        <p class="白"><span class="科">笑介</span>笑我李秦授。甘為牛馬走。殺人以媚人。作事堪遺臭。我前日奉魏王之命。打聽裴伷先蹤跡。不恇他竟自回去了。不免報與魏王知道。斷送了他的性命。有何不可。此是魏府門首。不免徑入。大王參拜。<span class="科">淨</span>補闕少禮。<span class="科">丑</span>下官有一機密事情。特來稟上大王。<span class="科">淨</span>俺這幾日心中不樂。你這事兒可與我消得愁。解得悶的麼。<span class="科">丑</span>怎麼消不得愁。解不得悶。<span class="科">淨</span>你且說來。<span class="科">丑</span>下官前日奉大王之命。差人前往嶺南探聽裴伷先蹤跡。說他帶了岳母妻子。私自逃歸去了。昨又差人到他家裡細訪。果然躲在家裡。如今不若乘此機會。拿來殺了他。卻不是好。</p>
        
        <p class="曲"><span class="牌">大迓鼓</span>長流出帝畿。蠻方安置。豈得潛歸。他昭關夜遁非無意。那五陵報怨更堪虞。莫教養寇容奸。及賓有魚。</p>
        
        <p class="白"><span class="科">淨</span>他雖然逃走回家。論法止該改配邊遠地方。如何殺得他。不若吩咐法司官。教他只說罪坐夫男。把裴伷先改流塞外。他的妻子岳母仍舊發回嶺南。那時節妻在南。夫在北。待他孤身上路。叫解子謀害了他。卻不是斬草除根的計兒。<span class="科">丑</span>妙計妙計。</p>
        
        <p class="曲"><span class="牌">前腔</span><span class="科">淨</span>王章誰敢違。他逃回鄉國。實犯明威。料今朝羅網難逃避。那怕他插翅向天飛。事到臨頭。管教噬臍。</p>
        
        <p class="白">就去與法司說。</p>
        
        <p class="落詩">急忙拿住莫疎虞。<br />南北分開夫與妻。<br />計就月中拿玉兔。<br />謀成日裡捉金烏。</p>
        
        <h2 id=ch18 class="chapter"><span class="齣題">第十八齣　再貶</span></h2>
        
        <p class="曲"><span class="牌">三臺令</span><span class="科">老旦生旦上</span>故園幸有歸蹤。衰鬢還悲斷蓬。<span class="科">生旦</span>三徑草萊中。堪憐是白日悲風。</p>
        
        <p class="白"><span class="科">相見介老旦</span>賢婿。關吏無詞。雖得遂首丘之願。家園漸廢。能無起懸磬之悲。如何是好。<span class="科">生</span>岳母。你看棨戟門牆。何止相如四壁。交知餽贈。還多陸賈千金。況且避難居家。杜門謝客。交遊之費已絕。甘脆之供頗饒。這也何須憂慮。</p>
        
        <p class="曲"><span class="牌">沈醉東風</span>想當初雲山萬重。賦歸來今朝堪詠。也強似那毒霧炎風。強似那毒霧炎風。更囊金足用。少甚麼翠圍珠擁。<span class="科">合</span>這歡情自濃。何必三公萬鍾。又何須眉攢兩峰。</p>
        
        <p class="曲"><span class="牌">前腔</span><span class="科">旦</span>想當初關山萬重。賦閒居今朝堪諷。也強似那宿水餐風。強似那宿水餐風。更旨甘可奉。況兼着瑟調琴弄。<span class="科">合前生</span></p>
        
        <p class="白">雖如此說。只是小生離群索居。吞聲忍氣。殊覺悶懷。</p>
        
        <p class="曲"><span class="牌">五供養</span>追思感動。意氣由來欲吐霓虹。座賓常自滿。尊酒不曾空。豪蹤堪踵。怎禁得淒涼萬種。交情悲衛展。儉嗇歎王戎。便到千年縱醒猶夢。</p>
        
        <p class="曲"><span class="牌">前腔</span><span class="科">老旦旦</span>千金自重。事到如今豈得縱橫。狐冰須慎聽。鵬翮莫凌風。休教輕動。且暫作拘鸞檻鳳。朱家雖任俠。季布卻潛蹤。倘下金雞再堪豪縱。</p>
        
        <p class="白"><span class="科">外扮官淨丑扮校尉同上</span>王法無私怎暫違。投荒何故擅歸來。會施兔走烏飛計。難免天羅地網災。<span class="科">打門進見介</span>你們長流嶺外。豈得私自逃回。如今法司知道。把盧氏母子仍發嶺南。裴伷先改流塞外。即刻押發起程。<span class="科">老旦生旦同驚哭介</span>呀。怎生是好。</p>
        
        <p class="曲"><span class="牌">玉交枝</span><span class="科">生</span>驟然驚恐。在須臾你西我東。<span class="夾白">嘗聞得詩云。南山有桂樹。上有雙鴛鴦。千年長交頸。歡慶不相忘。</span>那鴛鴦猶得時相共。怎教我拆散雌雄。霜風燕塞枉悲鴻。梅花庾嶺空縈夢。<span class="科">合</span>知道是何年再逢。怎能勾今生再逢。<span class="科">外淨丑催介</span></p>
        
        <p class="曲"><span class="牌">前腔</span><span class="科">旦</span>別離俄頃。歎今朝渾如轉蓬。<span class="夾白">也曾聞得詩云。兔絲從長風。根莖無斷絕。無情尚不離。有情安可別。</span>他無情猶似分離重。可教我各自西東。炎蒸粤嶠瘴煙濃。寒生隴水霜威猛。<span class="科">合前外淨丑又催介</span></p>
        
        <p class="曲"><span class="牌">川撥棹</span><span class="科">老旦</span>心悲痛。看風波平地湧。正于飛燕燕情濃。正于飛燕燕情濃。怎翻成離鸞斷鴻。<span class="科">合</span>料今生難再逢。要相逢是夢中。<span class="科">外淨丑再催介</span></p>
        
        <p class="曲"><span class="牌">前腔</span><span class="科">生</span>我地北孤身犯朔風。你母子天南路怎通。似伯勞飛燕西東。似伯勞飛燕西東。淚盈盈征衫染紅。<span class="科">合前外淨扯生先下旦扯不去哭倒地介</span></p>
        
        <p class="曲"><span class="牌">尾聲</span><span class="科">旦</span>生離死別真哀慟。<span class="科">老旦扶介</span>容易裡將人斷送。<span class="夾白"><span class="科">丑</span>老夫人。小夫人。請自寬心。小人們來時。魏王與李補闕雖曾吩咐。教在路上害了裴爺。本官果毅都尉李爺厚賞我們。教一路好好伏侍裴爺與二位夫人。適纔本處官司在此。不得不催裴爺起身。裴爺此去。管取平安。不須掛念。小人在此送二位夫人到嶺南便是。<span class="科">老旦旦</span>既是這等。謝天謝地了。</span>生死交情方知結客功。</p>
        
        <p class="落詩">雄飛竄北翔。<br />雌逝赴南湘。<br />棄我交頸歡。<br />別離各一方。</p>
        
        <h2 id=ch19 class="chapter"><span class="齣題">第十九齣　私仰</span></h2>
        
        <p class="曲"><span class="牌">似娘兒</span><span class="科">末扮可汗小旦扮閨華同上</span>山雜夏雲多。臥陰山枕畔橫戈。<span class="科">小旦</span>樓臺憑處楊花過。戲拋蓮菂。倦欹寒玉。扇動輕羅。</p>
        
        <p class="白"><span class="科">末</span>絕漠大軍還。平沙獨戍間。<span class="科">小旦</span>空留一片石。萬古在燕山。<span class="科">末</span>孩兒。適纔京中人來說。那裴伷先如今改配在我這裡來了。<span class="科">小旦</span>爹爹。就是那為伯父諫死要上封事的麼。為何又配到這裡來。<span class="科">末</span>他前日上了封事。天后惱他。杖了一百。流配嶺南。如今又因他逃歸。把他妻子依先流到嶺南。他卻改配在此處。<span class="科">小旦</span>竟把他夫妻都拆散了。可憐可憐。爹爹。他為人怎麼樣有這等奇禍。<span class="科">末</span>他少年磊落。直節嶙峋。又好結交豪傑。以此人都忌他。我卻重他。如今要差人去迎接他了。<span class="科">小旦</span>爹爹。他這等好人。還該親自去接他。況且他孑然而來。行李必是蕭條的。我們還該預備館舍供具待他纔是。<span class="科">末</span>孩兒說得有理。我即刻前去。你在家裡打點便是。</p>
        
        <p class="曲"><span class="牌">瑣窗郎</span>羨英年壯節堪多。似冰心在玉壺。散財結客。俠比三河。風流倜儻。名傾六輔。更憐他生平忠義能為禍。親按轡迓鳴珂。</p>
        
        <p class="曲"><span class="牌">前腔</span><span class="科">小旦</span>歎英年壯志蹉蛇。受迍邅遭坎坷。<span class="夾白">他此行呵。</span>料無家彈鋏。氣足悲歌。我居停下榻。禮應虛左。羨他生平忠義甘蒙禍。供帳具候鳴珂。</p>
        
        <p class="落詩">遠別秦城萬里遊。<br />雪山漫漫使人愁。<br />誰能更向青門外。<br />秋草茫茫覓故侯。</p>
        
        <h2 id=ch20 class="chapter"><span class="齣題">第二十齣　北往</span></h2>
        
        <p class="曲"><span class="牌">天下樂</span><span class="科">生淨丑同上生</span>世事如花落曉風。玉關孤望杳冥濛。分明更想殘宵夢。故國依然涑水東。</p>
        
        <p class="白">竄逐勿復哀。關山凌旦開。往來時屢改。川陸日悲哉。遠別淚空盡。長愁心已摧。三年吟澤畔。憔悴幾時回。我裴伷先遠配北庭。這也罷了。只是我那夫人與岳母。一路不知怎麼。好生放心不下。<span class="科">淨</span>這都是那魏王與李補闕的計較。他們臨行時節。還買囑小人。要在路上謀死老爺哩。<span class="科">生驚介</span>有這等事。<span class="科">淨</span>小人怎敢害老爺。況蒙本官果毅都尉李爺重賞。着一路小心伏侍老爺。請自從容前去。<span class="科">共行介生</span></p>
        
        <p class="曲"><span class="牌">香柳娘</span>恨奸雄計通。恨奸雄計通。九閽莫控。青青草色行相送。歎風波驟逢。歎風波驟逢。零落並枝紅。驚開合棲鳳。<span class="夾白"><span class="科">淨</span>老爺。只是路途遙遠些。<span class="科">生</span></span>望煙雲萬重。望煙雲萬重。跡逐離鴻。心隨飛鞚。<span class="科">暫下末帶小生雜從上</span></p>
        
        <p class="曲"><span class="牌">前腔</span>駕雕鞍玉驄。駕雕鞍玉驄。干旄前擁。中原莫道無麟鳳。痛英雄數窮。痛英雄數窮。白日貫霓虹。清朝失梁棟。麗晴皋日融。麗晴皋日融。絳節先橫。畫輪飛鞚。<span class="科">暫下生淨上</span></p>
        
        <p class="曲"><span class="牌">前腔</span>憶鄉關夢中。憶鄉關夢中。不禁倥偬。<span class="夾白"><span class="科">淨</span>老爺。你看前面為甚麼有好些官兵來了。<span class="科">生望介</span></span>旌旗日暖龍蛇動。<span class="夾白">我們且避一避。<span class="科">末眾上</span></span>望清塵目窮。望清塵目窮。河抱紫關重。山通玉門迥。<span class="夾白"><span class="科">遇介</span>前面來的莫不是裴太僕大人麼。<span class="科">生</span>小生裴伷先。曾叨任太僕寺丞。<span class="科">末揖介</span>下官思摩可汗。特來奉迎。<span class="科">生</span>小生素不識荊。何敢遠勞。<span class="科">末</span>昔年下官在光順門仰慕高風。至今渴想。今日車駕遠來。故此親來迎接。<span class="科">生</span></span>喜匆匆乍逢。喜匆匆乍逢。傾蓋披衷。連鑣飛鞚。</p>
        
        <p class="白"><span class="科">末</span>請大人上馬。<span class="科">共上馬介</span></p>
        
        <p class="曲"><span class="牌">前腔</span><span class="科">生</span>嘆飄零轉蓬。嘆飄零轉蓬。窮途誰共。感使君地主能推奉。<span class="夾白"><span class="科">末</span>下官雖是夷人。</span>仰賢豪下風。仰賢豪下風。御李幸增榮。班荊更相重。<span class="夾白"><span class="科">生</span>不敢。<span class="科">合</span></span>把歸驂並攏。把歸驂並攏。雲罨花驄。煙迷飛鞚。</p>
        
        <p class="白"><span class="科">小生</span>這是裴爺行館。請下馬。<span class="科">共下馬介生</span>明早即來奉候。<span class="科">末</span>尚容竭誠奉屈。叫軍校們。好生在此伺候裴爺。<span class="科">小生應介</span></p>
        
        <p class="落詩"><span class="科">生</span>一從恩譴度瀟湘。<br /><span class="科">末</span>塞北江南萬里長。<br /><span class="科">生</span>但使主人能醉客。<br /><span class="科">末</span>不知何處是他鄉。</p>
        
        <h2 id=ch21 class="chapter"><span class="齣題">第二十一齣　南征</span></h2>
        
        <p class="曲"><span class="牌">破陣子</span><span class="科">老旦旦外扮老院子丑扮校尉同上老旦</span>兩處參辰分散。一般淚雨如傾。<span class="科">旦</span>回首燕山人去遠。遙望衡陽雁幾群。<span class="科">合</span>江村獨自行。</p>
        
        <p class="白"><span class="科">老旦</span>君去我亦東。銜杯涕如霰。浮雲一南北。何時重會面。<span class="科">旦</span>方作異鄉人。贈子同心扇。搖曳發海鴻。連翩出簷燕。春秋更去來。參商不相見。<span class="科">老旦</span>孩兒。你夫婿遠流塞外。我母子再謫嶺南。你看一路上紫煙罩樹。青瘴漫天。好生淒楚人也。<span class="科">旦</span>母親。愁多似結。淚滴如珠。形影孤單。關山險阻。怎生是好。<span class="科">丑</span>啟二位夫人。天氣新涼。路途遙遠。請二位夫人趲行。<span class="科">老旦</span></p>
        
        <p class="曲"><span class="牌">漁家傲</span>愁脈脈去國離家委路塵。沈沈的象郡。迢遙龍荒絕信。<span class="科">旦</span>把我鴛鴦輕離散。帶圍寬盡。<span class="科">旦</span>憑誰寄庾嶺梅花。怕深山猿淚數聲。幾登臨。萬水千山。千山中路怎行。</p>
        
        <p class="白"><span class="科">老旦</span>孩兒。悲風瑟瑟。衰草萋萋。都是斷腸光景。</p>
        
        <p class="曲"><span class="牌">剔銀燈</span>蕭蕭的朔風吹短鬢。王孫草萋萋山徑。<span class="科">旦</span>一片片雲障着幾重兒蒼梧影。一陣陣鴻寄着幾番黃楡信。<span class="科">合</span>思君。胡天粤地。目斷各東西。南北共苦辛。</p>
        
        <p class="白"><span class="科">旦</span>母親。孩兒記得歸時。也往這條路來。只是如今秋雲障綠。山色溟濛。竟不是當初的光景了。</p>
        
        <p class="曲"><span class="牌">攤破地錦花</span>望羊城提不起來時景。種種斷魂。聽孤村落葉風聲。<span class="科">老旦</span>瘴癘重重。海霧冥冥。<span class="科">合</span>濕雲蒸。金縷衣盡沾湮。</p>
        
        <p class="曲"><span class="牌">麻婆子</span><span class="科">旦</span>別離別離鄉國遠。羈危萬里身。<span class="科">老旦</span>跋涉跋涉程途險。衰年萬里行。<span class="科">合</span>行行側望苦傷神。珠淚界破胭脂暈。會合無憑准。何日是歸程。</p>
        
        <p class="落詩">南過猿聲一逐臣。<br />回看秋草淚沾巾。<br />寒天暮雨秋山裡。<br />幾處蠻家是主人。</p>
        
        <h2 id=ch22 class="chapter"><span class="齣題">第二十二齣　奇偶</span></h2>
        
        <p class="曲"><span class="牌">謁金門前</span><span class="科">末帶淨扮從隨上</span>黃雲斷。錦繡拂廬霜染。焱拉旌旗天外捲。自覺秋光歷亂。</p>
        
        <p class="白">塞外蕭條望。征人此路賒。邊聲亂朔馬。秋引動胡笳。自家雖是蠻夷。常懷義俠。昨見裴太僕豐標霞舉。氣節天成。意欲將女孩兒贈了他。今日請他飲宴。酒席之間。喚女孩兒出來送酒。看他意思怎麼。再作區處。叫軍校。裴爺下馬。快來通報。<span class="科">淨應介生帶小生雜扮隨從同上</span></p>
        
        <p class="曲"><span class="牌">謁金門後</span>玉塞關河遠。南望着淚珠如霰。它鄉猶幸逢青眼。稍寬離別怨。</p>
        
        <p class="白"><span class="科">淨報介</span>裴爺下馬。<span class="科">末出迎進見介生</span>元帥。昨勞遠接。今荷寵招。不勝愧感。<span class="科">末</span>大人遠來。下官聊具魯酒。為大人拂塵。不過酭漿羶肉。無以為敬。軍校。將酒過來。<span class="科">末送酒介</span></p>
        
        <p class="曲"><span class="牌">梁州序</span>龍城秋早。燕支雲滿。毳帳穹廬列宴。你是高騫翠鳳。蓬蒿暫屈飛翰。看那盤陳冰鼠。杯瀉蒲萄。綺席香生遍。五原秋草綠。錦如煙。漠漠燕雲淡淡天。<span class="科">合</span>鳴羯鼓。羅華饌。把青城美酒頻頻勸。拚酩酊。樂陶然。</p>
        
        <p class="曲"><span class="牌">前腔</span><span class="科">生</span>關山阻絕。沙塵飛滿。閶闔金莖隔斷。愧我心懸捧日。何時得奏甘泉。<span class="夾白">小生既蒙館穀。又辱華筵。</span>多感中原繡帳。塞外氍毹。寒谷春生遍。<span class="夾白"><span class="科">末</span>大人。你我地分胡越。同為唐家臣子。僚友之誼。何以為謝。<span class="科">生</span></span>帝城雙鳳闕。在雲端。怎得同瞻尺五天。<span class="科">合前末</span></p>
        
        <p class="白">裴大人。為何不肯飲酒。下官有女樂。叫出侑觴何如。<span class="科">生</span>這等小生痛飲了。<span class="科">末</span>叫女樂們承應。<span class="科">小旦引老旦丑扮侍女鼓吹上</span>北望祁連花滿煙。百花開處更堪憐。誰來載酒開金盞。喚取佳人舞繡筵。<span class="科">末對小旦介</span>孩兒過來。見了裴大人。<span class="科">對生介</span>這是小女。<span class="科">生</span>既是郡主。小生當迴避了。<span class="科">末</span>通家之誼。這也何妨。<span class="科">相見介老旦丑女樂磕頭生起介末</span>孩兒奉酒。女侍奏樂。<span class="科">小旦送酒介</span></p>
        
        <p class="曲"><span class="牌">前腔</span>羨相如飛步群賢。捧金甌半遮羞面。把琵琶撥動。盡成哀怨。<span class="夾白"><span class="科">背低介</span>那人在此呵。</span>怎禁胡笳互動。牧馬悲鳴。寄宿無人館。<span class="科">轉身介</span>平沙開翠幕。雁聲寒。明月無情卻上天。<span class="科">合</span>迴踏舞。團歌扇。把冰絃玉柱頻頻勸。重進酒。樂堯年。<span class="科">生作醉出席背介</span></p>
        
        <p class="曲"><span class="牌">前腔</span>羨飛瓊吹落人間。<span class="科">偷看小旦介</span>盼蘭情平生稀見。奈雲和再鼓。曲終人遠。<span class="夾白"><span class="科">轉對末介</span>小生在此。形影相弔。好生淒楚人也。</span>怎禁孤城畫角。別館寒砧。一派秋聲亂。胡塵客鬢老。月空圓。珠樹瓊枝近碧天。<span class="科">合前末</span></p>
        
        <p class="白">裴大人。下官有一言相告。下官身居邊裔。向往賢豪。小女質雖醜陋。頗通書史。欲將此女。聊奉箕帚。不知尊意如何。<span class="科">生</span>小生異鄉逐客。郡主金屋嬌姿。自揣絲蘿。難附喬木。<span class="科">末</span>我與你俱是大丈夫。意氣相期。死且不惜。一女子何足掛齒。不必固辭。叫女侍快排花燭。你兩人就此拜了天地。<span class="科">生小旦拜照常科</span></p>
        
        <p class="曲"><span class="牌">節節高</span><span class="科">眾</span>金尊對綺筵。赤繩牽。穠桃塞外應開遍。紅絲幔。叶鳳占。三星現。蒹葭倚玉真堪羨。雙簾好取懸雙雁。<span class="科">合</span>莫上龍堆望故鄉。卻疑身在瑤臺畔。</p>
        
        <p class="白"><span class="科">末</span>女侍們。再送酒。</p>
        
        <p class="曲"><span class="牌">前腔</span><span class="科">眾</span>夷歌捧玉盤。對嬋娟。眉峰巧畫宮妝淺。祥雲遍。瑞氣連。冰輪滿。金輝玉映真堪羨。胡風獵獵飛雙雁。<span class="科">合前</span></p>
        
        <p class="曲"><span class="牌">尾聲</span>交河白草瑩如練。燦溶溶明霞光爛。<span class="夾白"><span class="科">末</span>叫女侍們。將笙歌送裴爺郡主到洞房去。</span>管取于飛效百年。</p>
        
        <p class="落詩"><span class="科">生</span>淒淒遊子若飄蓬。<br />神女知來第幾峰。<br /><span class="科">眾</span>月落低軒窺燭盡。<br />羅幃繡被臥春風。</p>
        
        <h2 id=ch23 class="chapter"><span class="齣題">第二十三齣　寄衣</span></h2>
        
        <p class="曲"><span class="牌">金瓏璁</span><span class="科">旦持衣上</span>分飛方抱恨。授衣早是秋深。鴻雁至信音沈我懷人空淚盡。北望枉自傷神。且裁心錦。刀尺傍寒檠。</p>
        
        <p class="誦"><span class="牌">菩薩蠻</span>蛩聲泣露驚秋枕。羅幃淚濕鴛鴦錦。獨臥玉肌涼。殘更與恨長。　　陰風翻翠幌。雨澀燈花暗。畢竟不成眠。鴉啼金井寒。</p>
        
        <p class="白">奴家自與裴郎分別。再到嶺南。你看又是桂苑香殘。蘭閨寒透。我這裡鬼門雖應苦夜。瘴浦尚不宜秋。他那裡漢月空望刀環。胡霜怎當劍鍔。教我愁逾斷雁。悲切寒蛩。當此夜長無事。不免製一寒衣。寄去與他少禦寒冷。有何不可。<span class="科">縫衣介</span></p>
        
        <p class="曲"><span class="牌">九疑山</span><span class="犯牌">香羅帶</span>西風送雁聲。空階露凝。深閨猶自覺寒生。長征況復滯邊塵也。<span class="犯牌">征胡兵</span>塞月當秋冷。胡風入夜緊。應知他此際。怯衣單誰人記問。<span class="犯牌">懶畫眉</span>展開鴛綺燦雙文。牙尺金刀翦製新。蘭缸欲暗再挑燈。<span class="犯牌">醉扶歸</span>細看體制能廝稱。只見我鏡中非是舊時形。那知他腰圍比舊還相近。<span class="犯牌">梧桐樹</span>情多添線頻。意密增綿襯。萬縷千絲都是縈方寸。春蠶到死絲方盡。<span class="犯牌">瑣寒窗</span>為無裳有狐堪憫。這衷腸似針刺已難禁。又何心忍得拈針。<span class="犯牌">大迓鼓</span>徘徊夜漸深。寒侵纖指。轉自殷勤。匆匆珠淚將衣潤。<span class="犯牌">解三酲</span>看到處盡啼痕。此時此意無人省。更何緣投至得征衣白草城。空思忖。空思忖。<span class="犯牌">劉潑帽</span>幾迴難逐孤月影。到如今怎寄得歸鴻信。</p>
        
        <p class="曲"><span class="牌">尾聲</span>堪憐有線無針引。淚銷夜燭又天明。那能勾寒到君邊衣到君。<span class="科">外扮劉生雜扮從隨上行介</span></p>
        
        <p class="曲"><span class="牌">瑣寒窗</span>念金蘭遠戍邊庭。命駕今朝萬里輕。<span class="夾白">裴太僕再謫北庭。好生記念。我今往彼探望。不免到他家中討取家書寄去。</span>向機中蘇蕙。好覓迴文。嶺頭梅樹。寄將春信。早來到舊遊三徑叩柴門。<span class="科">雜叩門介外</span>孤幃應自夢魂驚。<span class="夾白"><span class="科">旦</span>外面有人扣門。母親有請。<span class="科">外</span></span>隔牆早啟朱唇。<span class="科">老旦上</span></p>
        
        <p class="曲"><span class="牌">東甌令</span>長吁氣。翦刀聲。何事相兼直到明。<span class="夾白"><span class="科">見介</span>孩兒。為何夜來不睡。<span class="科">旦</span>為裴郎製一寒衣。<span class="科">老旦</span></span>邊秋九月風霜緊。好念征人冷。<span class="夾白"><span class="科">旦</span>不知何人在外扣門。<span class="科">老旦</span>院子何在。<span class="科">末院子急上</span>青女餘寒漸透。黃粱殘夢初回。<span class="科">見介</span>老夫人有何吩咐。<span class="科">老旦</span></span>朝來忽有扣門人。細問是何因。</p>
        
        <p class="白"><span class="科">末應出開門見外介</span>呀。原來是劉爺。到此何幹。<span class="科">外</span>我到塞外探望裴爺。特來討一家報。<span class="科">末</span>劉爺少待。<span class="科">進見介</span>鐵騎將軍劉爺。要去塞外探望裴爺。特來到此討取家書。<span class="科">老旦向旦介</span>劉將軍是裴郎好友。既要親到塞外去。須索請他進來相見。<span class="科">旦應介老旦向末介</span>道有請。<span class="科">末出請外進相見介老旦</span>敢問將軍因甚到裴郎那裡去。<span class="科">外</span>二位夫人聽稟。</p>
        
        <p class="曲"><span class="牌">三換頭</span>從分雁群。久無魚信空凝望也。每臨風斷魂。交情難冺。到如今那怕得賦關山程途勞頓。<span class="夾白"><span class="科">老旦</span>不知將軍何日起程。<span class="科">外</span></span>馬足秋風緊。河梁曉色新。特地前來。為一紙家書抵萬金。</p>
        
        <p class="白"><span class="科">旦</span>將軍行期既迫。不及寫書。夜來製得寒衣一件。就求將軍寄去。</p>
        
        <p class="曲"><span class="牌">劉潑帽</span>天涯阻絕鸞皇影。幾番來望斷窮陰。寒衣製就將誰倩。<span class="科">付衣介雜收衣介旦</span>仗羽翎。莫使那寒威近。</p>
        
        <p class="白"><span class="科">外</span>謹依尊命。就此告別。</p>
        
        <p class="落詩">舉目蕭條總是秋。<br />羅衣濕盡淚還流。<br />行人萬里向西去。<br />卻閉閒門依舊愁。</p>
        
        <h2 id=ch24 class="chapter"><span class="齣題">第二十四齣　圍獵</span></h2>
        
        <p class="曲"><span class="牌">北醉太平</span><span class="科">生小旦帶小生末外雜扮軍校淨丑老旦旦扮侍女戎服上</span>陰沙蔽空。校獵山東。青莖箭控綠沈弓。看旌旗倒北風。千群胡騎戈鋌擁。兩行髽首笙簧送。夷歌一唱鼓蓬蓬。勝當年雲夢雄。</p>
        
        <p class="白"><span class="科">生</span>郡主。自家牛羊滿山。馬駝蔽野。客囊無憂羞澀。幸舍不致空虛。毳帳穹廬。豈減華堂曲室。衽襟𩎟<a epub:type="noteref" href="#char01"><sup>註</sup></a>韐。何必絲竹管絃。況下官麾下。金戈鐵騎之士三千。真個個是猛將如虎。郡主帳中。髽首鐻耳之女數百。果然是侍女如雲。如今白草正枯。儘堪搜山燒野。黃塵不起。頗可逐兔放鷹。下官帶軍校在前。郡主帶女侍在後。打圍一番。意下何如。<span class="科">小旦</span>妾身正有此意。<span class="科">生</span>叫軍校隨着我在前隊。叫女侍隨着郡主在後隊。放鷹的放鷹。逐犬的逐犬。<span class="科">末</span>小的放鷹。<span class="科">生</span>鷹有甚麼好處。<span class="科">末</span>頭圓頂平。頸長臆闊。身重若金。爪剛如鐵。炯炯兩眼類明珠。斑斑細毛猶霜雪。響鈴鈴華絆金鐶。旋轉矯若風生。忽蓬蓬青骹素羽。飛翻疾如電掣。驚獸不及奔。噬得那狡兔無毛。猜禽無暇息。搏得那大鵬點血。<span class="科">丑</span>小的逐犬。<span class="科">生</span>犬有甚麼好處。<span class="科">丑</span>奔騰走百里。昂藏高九尺。象貌似虎蹲。形體如箭鏑。吠一聲直教雕虎潛形。奔數里直使飛猱滅跡。蹄排着如戈如矛的利爪。可以截鐵斷金。口列着似刀似劍的剛牙。專能斷鎖齧石。武王旅獒以來無雙。靈公周犬之後難匹。<span class="科">生</span>就此起身前去。<span class="科">生小旦眾上馬行介</span></p><aside epub:type="footnote" id="char01"><p>「⿰韋未」</p></aside>
        
        <p class="曲"><span class="牌">普天樂</span>錦模糊羅裙動。鐵兜鍪香雲重。芙蓉帶。芙蓉帶綰着雕弓。躍騰驤赭汗追風。<span class="夾白"><span class="科">合</span>呀。</span>聽清笳鬧鬨。連天野燒紅。翠羽雲旓飛展飛展金鈿叮冬。</p>
        
        <p class="曲"><span class="牌">北朝天子</span><span class="夾白"><span class="科">生</span>軍校。</span>流星劍指空。蜿虹旗捲風。星羅貝胄真雄猛。<span class="夾白"><span class="科">末</span>稟爺。前面是金微山了。<span class="科">生</span>既如此。把馬放過去。</span>飛黃噴玉。躡孤雲彩虹。鏤金鞭。青絲鞚。望龍沙幾重。望金微萬重。遠峰遠峰遠遠峰。<span class="科">合</span>看三軍爭先賈勇。爭先賈勇。角弓鳴笳吹動。角弓鳴笳吹動。</p>
        
        <p class="白"><span class="科">生</span>前面是甚麼地方。<span class="科">雜</span>前面從這一路去。是李陵臺。昭君墓。從那一路去。是黃花戍。拂雲堆。這幾處都是塞外勝地。<span class="科">生</span>既是這等。郡主帶女侍往黃花戍拂雲堆去。下官帶軍校往李陵臺昭君墓去。都會聚在受降城便了。<span class="科">小旦</span>相公請先行。<span class="科">生</span>草枯鷹眼疾。雪盡馬啼輕。<span class="科">帶軍校暫下小旦女侍</span></p>
        
        <p class="曲"><span class="牌">普天樂</span>拂雲堆雲鬟擁。黃花戍花香送。飛塵起。飛塵起綠鬢蓬鬆。看羅衫嫋嫋飄風。<span class="夾白"><span class="科">合</span>呀。</span>聽清笳鬧鬨。連天野燒紅。翠羽雲旓飛展。飛展金鈿叮咚。<span class="科">暫下生帶軍校上</span></p>
        
        <p class="曲"><span class="牌">北朝天子</span>掛烏號寶弓。樹葳蕤繡罿。齊齊四校軍威猛。<span class="夾白">叫軍校。前面平沙白磧。把犬放過去。</span>平沙逐犬。塞中原五茸。赤精流。烏龍種。馬卒兒左衝。步卒兒右衝。選鋒選鋒選選鋒。<span class="科">合</span>看三軍爭先賈勇。爭先賈勇。角弓鳴笳吹動。角弓鳴笳吹動。<span class="科">暫下小旦帶女侍上</span></p>
        
        <p class="曲"><span class="牌">普天樂</span>接龍城秋雲滃。捲鳴沙秋聲動。巾㡚濕。巾㡚濕香汗濛朧。一聲聲珮玦迎風<span class="夾白"><span class="科">合</span>呀。</span>聽清笳鬧鬨。連天野燒紅。翠羽雲旓飛展。飛展金鈿叮咚。<span class="科">生帶軍校上</span></p>
        
        <p class="曲"><span class="牌">北朝天子</span>馬騰騰似龍。卒桓桓似熊。堂堂陣列真雄猛。<span class="夾白">叫軍校。把胡鷹放過去。</span>孤飛片雪。駭遊禽散風。搏飛猱。摶威鳳。罝竿兒掛虹。罼罘兒繞虹。遠空遠空遠遠空。<span class="科">合</span>看三軍爭先賈勇。爭先賈勇。角弓鳴笳吹動。角弓鳴笳吹動。</p>
        
        <p class="白"><span class="科">相會駐馬淨丑先下介生</span>叫軍校。一路擒獲的。可都獻上來。<span class="科">末獻雁介</span>小的獻雁。<span class="科">生</span>這雁怎麼沒毛的。<span class="科">末</span>打從雁門關過拔去的。<span class="科">生</span>怎麼拔去了。<span class="科">末</span>如今關上抽稅的兇。雁過也要拔毛哩。<span class="科">外獻猿介</span>小的獻猿。<span class="科">生</span>這裡塞外。那得有猿。<span class="科">外</span>有詩為證。大都秋雁少。只是夜猿多。<span class="科">生</span>這是閩中的詩。你差用了。<span class="科">外</span>老爺。如今用差詩的不知有多少哩。<span class="科">生</span>休得胡說。<span class="科">共</span></p>
        
        <p class="曲"><span class="牌">普天樂</span>射鵰還軍聲湧。獵騎歸金鈴動。縈鬟女。縈鬟女間着羆熊。看楡林幾處煙濃。<span class="夾白"><span class="科">合</span>呀。</span>聽清笳鬧鬨。連天落照紅。翠羽雲旓收捲。收捲鼙鼓咚咚。</p>
        
        <p class="落詩">陰磧茫茫塞草腓。<br />桔槔原上暮煙飛。<br />少年獵得平原兔。<br />馬後橫矟意氣歸。</p>
        
        <h2 id=ch25 class="chapter"><span class="齣題">第二十五齣　誣激</span></h2>
        
        <p class="曲"><span class="牌">梨花兒</span><span class="科">淨扮武承嗣上</span>俺家姑娘忒福大。一言出得便開花。帶挈姪兒也造化。<span class="夾白"><span class="科">丑扮李秦授上</span>嗏。</span>這也造化不是耍。</p>
        
        <p class="白"><span class="科">見介丑</span>恭喜大王。燮理有功。當此凋零時節。上苑的花都盛開了。甚是可喜。甚是可賀。<span class="科">淨</span>說那裡話。昨夜俺姑娘要遊上苑。做一首詩說道。明朝遊上苑。火速報春知。花須連夜發。莫待曉風吹。所以一夜裡這些花都大開了。這是真天子百靈顯助。若說我甚麼燮理。不要說此時沒得花開。便是春天也沒得開了。<span class="科">丑</span>這畢竟是大王做宰相的還有些功在裡邊。<span class="科">淨</span>李補闕。我且問你。今日賞花是內宴。我與張昌宗他們。都是聖上的至親。方得侍宴。你何故也來。<span class="科">丑</span>今日正該下官入直。所以徼倖得預盛會。還要面奏一事。正要啟知大王。<span class="科">淨</span>有甚麼說。<span class="科">丑</span>裴伷先這廝。我們屢次擺佈他。只是擺佈他不死。如今配在北庭。到做了和順王的宣魯干。財寶甚多。賓客愈眾。只是這京城裡。不知有多少他的門下人在此。時常往來探聽。就是這些內外文武官員。大半與他交厚的。一旦作起反來。甚是可慮。正要尋個計兒害他。虧殺近來有一句讖。說道代武者劉。我一時聽得。眉頭一蹙。計上心來。就把那劉字詳做流放的流字。該應在流人身上。如今奏過聖上。把這些流人盡數殺了。那時節不怕裴伷先不斷送在我手裡。大王。你道此計何如。<span class="科">淨</span>妙計妙計。畢竟是你們這些讀書人。說來的就有文理。<span class="科">丑</span>下官虧殺有這些文理。所以做得這官。<span class="科">淨</span>只是今日花開。這等祥瑞正要慶賀。殺人是凶事。如何好說得。便到明日奏也未遲。<span class="科">丑</span>說得有理。說得有理。道猶未了。聖駕早到。<span class="科">老旦扮武后小生扮張昌宗旦小旦扮宮女外末扮宦官隨上</span></p>
        
        <p class="曲"><span class="牌">鵲橋仙</span><span class="科">老旦</span>奎章啟秘。上林呈瑞。慶豫堪誇絕代。<span class="科">小生</span>簫聲常繞鳳皇臺。願花下承恩萬載。</p>
        
        <p class="白"><span class="科">小生淨丑朝見介小生起介淨丑跪介</span>臣等恭聞聖藻弘飛。天花隨應。果然是功侔造化。澤洽林泉。臣等特此稱賀。<span class="科">老旦</span>這是卿等調燮之功。使朕得恭逢其盛。看酒來。</p>
        
        <p class="曲"><span class="牌">玉芙蓉</span><span class="科">小生上酒介</span>皇風扇九圍。聖德超千代。看花神奉詔。東帝揚輝。香飄白雪依旌蓋。色借青陽艷酒杯。<span class="科">合</span>邦家瑞。喜陽和早回。惟願取萬千長此樂無涯。</p>
        
        <p class="曲"><span class="牌">前腔</span><span class="科">淨丑上酒介</span>奇花感睿才。勝事邀行蓋。似橫汾曲奏。在鎬筵開。文移北斗成天象。酒近南山作壽杯。<span class="科">合前</span></p>
        
        <p class="曲"><span class="牌">前腔</span><span class="科">老旦賜眾酒介</span>堯尊傍日隈。舜樂臨風外。看瓊筵正啟。寶扇橫開。花迎喜氣何須待。鳥識歡心卻再來。<span class="科">合前老旦</span></p>
        
        <p class="白">花發寒時。雖是太平有象。狐鳴叢薄。還須儆戒無虞。近來聞得外邊有讖。說道代武者劉。這話可是有的麼。<span class="科">淨丑</span>不敢上欺陛下。外邊果有此言。<span class="科">老旦</span>卿等計議。不知應着甚麼來。<span class="科">丑向淨私白介</span>聖上既是問及。今日就奏了何如。<span class="科">淨</span>李秦授適纔已與臣說。甚是有見。只因今日慶賀。未敢凟奏。<span class="科">老旦</span>但說何妨。</p>
        
        <p class="曲"><span class="牌">前腔</span><span class="科">丑</span>奸邪犯德威。流竄遭摧敗。是遊魂沒主。死命無歸。<span class="夾白">陛下登極以來。凡所放流。已數萬人。一旦同心為逆。深足為慮。讖曰代武者劉。正應在流人身上。陛下若不盡殺流人。臣恐為禍不小。</span>須知有毒防蜂蠆。莫自無端縱虎豺。<span class="科">合</span>休輕貸。早驅除禍胎。管取那萬年長此樂無涯。</p>
        
        <p class="白"><span class="科">老旦</span>卿之所見。甚合朕心。可即往流放所在。拘刷流人。除婦女外。悉押赴市曹處斬。<span class="科">丑</span>領旨。</p>
        
        <p class="落詩">飛花澹蕩御筵紅。<br />今日宸遊聖藻雄。<br />睿賞歡承天保定。<br />曈曈日出大明宮。</p>
        
        <h2 id=ch26 class="chapter"><span class="齣題">第二十六齣　密報</span></h2>
        
        <p class="曲"><span class="牌">梁州令</span><span class="科">小生扮李多祚上</span>朝來密旨出楓宸。因讖戮流人。故人何計可全生。裁尺素。遣一介。報邊庭。</p>
        
        <p class="白">我李多祚。自與裴太僕相別。滿望聖主賜環。逐臣反斾。不意李秦授這廝。因讖奏殺流人。私意實在太僕。我今修書在此。不免差個勇士。星夜報他。使他早為之計。勇士那裡。<span class="科">丑扮勇士上</span>一生能擘兩雕弧。虜騎千群只似無。<span class="科">見介</span>稟爺。有何吩咐。<span class="科">小生付書介</span>我這書你可快快到北庭。送與裴太僕老爺。<span class="科">丑應介小生</span></p>
        
        <p class="曲"><span class="牌">四邊靜</span>懷人絕塞魂消盡。憑伊展音問。早度赫連城。速投醴泉郡。<span class="科">合</span>行行苦辛。時時探聽。莫自滯邊塵。兼程好前進。</p>
        
        <p class="白"><span class="科">丑</span>稟老爺。不知還有甚麼吩咐。</p>
        
        <p class="曲"><span class="牌">前腔</span><span class="科">小生</span>驚看烽火關情緊。全憑這書信。雁帛莫浮沈。鸞音要詳審。<span class="科">合前</span></p>
        
        <p class="落詩">淚墨灑為書。<br />將寄萬里親。<br />書去神亦去。<br />兀然空一身。</p>
        
        <h2 id=ch27 class="chapter"><span class="齣題">第二十七齣　遁荒</span></h2>
        
        <p class="曲"><span class="牌">風馬兒</span><span class="科">生帶末院子同上</span>黯淡彤雲六花驟。凝階掩映梅花瘦。望裡冰山。玉塵擁簇。夕陰裡遠空如晝。</p>
        
        <p class="白">去歲嶺南梅似雪。今年薊北雪如梅。我裴伷先身羈塞北。儘足自娛。只是夫人遠隔嶺外。故友各滯天涯。好生懸念。</p>
        
        <p class="曲"><span class="牌">花落寒窗</span>想當初燕侶鶯儔。到如今鳳泣鸞愁。交知阻隔。況撇五龍金友。一重怨做兩重迍遘。休休。絕塞羈留。怎如王粲登樓。</p>
        
        <p class="白"><span class="科">外扮劉生雜捧衣隨上</span>卿家本六郡。生長入三秦。劍鋒生赤電。馬足起紅塵。迤邐行來。聞得此間已是裴太僕行館。不免逕入。<span class="科">生</span>呀。劉兄因甚到此。<span class="科">外</span>特來訪兄。<span class="科">生</span>這等遠勞了。<span class="科">外送衣介</span>這是你夫人寄來的。</p>
        
        <p class="曲"><span class="牌">前腔</span>他念良人紫塞淹留。寄征人針線綢繆。<span class="夾白"><span class="科">生</span>荊妻與岳母好麼。<span class="科">外</span>你那夫人呵。</span>嬌姿瘦損。不比寒衣豐厚。子和母煢煢相守。<span class="科">生哭介</span>休休。冷落衾裯。怎能同典鸘裘。</p>
        
        <p class="白">院子。快備夜筵。我與劉爺賞雪。<span class="科">末應介</span></p>
        
        <p class="曲"><span class="牌">不是路</span><span class="科">丑上</span>粉散荒丘。踏遍平原到北陬。<span class="科">急進遞書介生接與外同看介丑</span>傳書友。教來覿面向君投。<span class="夾白"><span class="科">生作看完介</span>呀。</span>禍臨頭。難中霜雪頻來湊。使我去住無依不自由。<span class="夾白">叫院子取白金二錠。先打發這勇士去。<span class="科">末應遞銀介生</span>你去拜上李爺。說我知道了。不及寫回書與你。<span class="科">丑應下小旦忙上</span></span>忙來叩。<span class="夾白">相公為甚在此着忙。<span class="科">與劉生見介生</span>京中不日就來殺流人了。</span>眼前生死難參透。定須奔走。<span class="科">小旦</span>急忙奔走。</p>
        
        <p class="白">相公。胡地是我故鄉。不若逃到那裡去。庶可全生。<span class="科">外</span>既如此。待我護送你們前去。</p>
        
        <p class="曲"><span class="牌">掉角兒</span><span class="科">生</span>向異域藏身避仇。只愁那風沙難受。歎萋斐貝錦無休。<span class="夾白">我</span>英雄氣豈堪僝僽。<span class="夾白">郡主你呵。</span>檢珍奇。備鞍馬。卸宮妝。更胡服。兔走星流。<span class="科">合</span>黃雲馳驟。望斷首丘。拚韶顏空磧自老。永絕刀頭。</p>
        
        <p class="白">郡主。你快進去收拾。即刻就要行了。<span class="科">小旦末暫下</span></p>
        
        <p class="曲"><span class="牌">前腔</span><span class="科">生</span>望陰霾慘澹凝眸。指荒原驚聞刁斗。准備着越劍吳鉤。離天羅一似浮雲出岫。<span class="夾白">堪歎我</span>生無歸。死無倚。向犬羊。尋儕偶。萬恨千愁。</p>
        
        <p class="白"><span class="科">小旦帶末雜攜輜重上</span>相公。輜重俱已收拾了。<span class="科">合前眾</span>快走快走。<span class="科">共下</span></p>
        
        <h2 id=ch28 class="chapter"><span class="齣題">第二十八齣　追獲</span></h2>
        
        <p class="白"><span class="科">淨丑雜扮追兵執兵器上</span>月黑雁飛高。流人夜遁逃。欲將輕騎追。大雪滿弓刀。我們因裴太僕逃走出塞。奉都護爺將令。着我們追他。又說把他帶的金銀牛馬。盡數充賞。這一樁大富貴。須索拿他轉來。但願應時還得見。須知勝似岳陽金。<span class="科">暫下外生小旦帶末雜扮從俱胡服攜兵器輜重上外</span>雪嶺無人跡。冰河有雁聲。李陵甘此沒。惆悵漢公卿。裴兄。俺與你更闌夜靜。賺出北庭。此間已是塞外了。你看白茫茫一片大雪。好光景也呵。</p>
        
        <p class="曲"><span class="牌">雙調北新水令</span>朔風千里度陰山。冷淒淒六花零亂。溟濛迷道路。淅瀝透衣衫。怎顧得艱難。整鞭策無留戀。</p>
        
        <p class="曲"><span class="牌">南步步嬌</span><span class="科">生小旦</span>黃雲漠漠交河暗。路似王陽險。通朧夜影懸。跋涉程途。幾曾經慣。無處可停驂。不由人珠淚盈雙眼。</p>
        
        <p class="白"><span class="科">暫下追兵上</span>燕山雪花大如席。片片吹落軒轅臺。我們趕出北庭。杳無蹤跡。這樣大雪。實是難走。只是都護爺的將令。不可有違。只索趕向前去。正是一心忙似箭。兩腳走如飛。<span class="科">暫下外生小旦眾上</span></p>
        
        <p class="曲"><span class="牌">北折桂令</span><span class="科">外</span>憑着這駿馬雕鞍。早離了虎穴龍潭。為甚的冒雪衝寒。只因恁手撼天關。舌搖赤電。氣吐琅玕。引起我熱心一片。恨他們橫起波瀾。埋沒恁義膽忠肝。到如今無門控訴。好教我怒氣冲天。</p>
        
        <p class="曲"><span class="牌">南江兒水</span><span class="科">生小旦</span>匹馬行將久。征途去轉難。更飛花遫遫縈人面。胡笳何處聲哀怨。長征絕塞程何限。仗你周旋危險。高誼雲天。好教我銜恩非淺。</p>
        
        <p class="白"><span class="科">暫下追兵上</span>行人趕行人。一程遠一程。我們走了半晌。雖是大雪難行。難道他們帶了這許多人馬輜重。到比我們走得快哩。快追上去。快追上去。由他走上雁摩天。腳下騰雲須趕上。<span class="科">暫下外生小旦眾上</span></p>
        
        <p class="曲"><span class="牌">北雁兒落帶得勝令</span><span class="科">外</span>俺恨的世情交道義寒。俺恨的白首盟須臾變。俺恨的遇崎嶇袖手觀。俺恨的臨禍患將人閃。那些兒片語重丘山。我視驅馳如等閒。也只為交難斷。忍分開爾我看盤桓。共執轡將前途盼。摧殘。那顧得困胡塵兩鬢斑。困胡塵兩鬢斑。</p>
        
        <p class="白"><span class="科">小旦</span>呀。這處兒是我們平日打獵的所在。離北庭不過三十里。不辨路徑。走了一夜。纔到得這裡。怎生是好。</p>
        
        <p class="曲"><span class="牌">南僥僥令</span>關山多路岐。夜色又將闌。馬困寒沙行已倦。怎做得趁雞鳴曉度關。趁雞鳴曉度關。</p>
        
        <p class="白"><span class="科">追兵上</span>去時雪滿天山路。雪上空留馬行處。尋蹤覓跡。遠遠望見一夥胡人。快去問他一個信兒。<span class="科">問介</span>你們曾見大唐一個官兒。夜半帶着一起人馬。許多行李。逃入胡地。不知過去幾時了。<span class="科">外</span>我們是漠南王庭上差往塞下換馬轉來的。天明纔起身。那曉得夜走的官兒。<span class="科">追兵</span>你既不曉得。我們快追上去便了。相逢不下馬。各自奔前程。<span class="科">暫下</span></p>
        
        <p class="曲"><span class="牌">北望江南</span><span class="夾白"><span class="科">外</span>呀。</span>漢營中鐵騎將人趕。麾百隊遠臨邊。只聽得摐金伐鼓震祁連。激得我稜稜霜劍頓生寒。俺衝先鋒敢前。衝先鋒敢前。怕甚麼官軍西出過樓蘭。</p>
        
        <p class="曲"><span class="牌">南園林好</span><span class="科">生小旦</span>聽軍聲相將近前。歎微軀如何保全。嚇得人心驚膽戰。怎脫得這迍邅。怎脫得這迍邅。</p>
        
        <p class="白"><span class="科">追兵上</span>曠野行人絕。相逢知是誰。前面雪深逾丈。絕無人跡馬蹄。他們決不曾過去。我們方纔遇着那夥人兒。雖是胡人裝束。敢就是他們。也未可知。待我轉去盤問他一番。你們敢就是裴爺麼。<span class="科">外</span>不是。不是。<span class="科">追兵</span>那一個到像裴爺的模樣。<span class="科">外</span>是俺同行之人。那裡是甚麼裴爺。<span class="科">追兵細看生介</span>呀。果是裴爺。<span class="科">跪介</span>稟上裴爺。都護府差人迎接爺轉去。<span class="科">生</span>我已胡服。不轉去了。<span class="科">追兵立起介</span>爺若不轉去。都護爺就着我們綁轉去哩。<span class="科">外怒出戰介</span></p>
        
        <p class="曲"><span class="牌">北沽美酒帶太平令</span><span class="夾白">我</span>披霜甲仗龍泉。披霜甲仗龍泉。您奮怒臂敢當先。<span class="夾白"><span class="科">追兵</span>你是甚麼人。敢打奪朝廷的犯官。若不放裴爺與我。我就抓了你的頭去。<span class="科">戰介外</span></span>你這兵馬休來抵死攔。激得俺不耐煩。猛持戟把弓彎。覷他那旌旗閃閃。不由人髮上衝冠。儘教您突圍挑戰。只落得自投災難。<span class="夾白"><span class="科">追兵</span>休得閒說。快快放裴爺來。饒你殘生。遲則一刀兩斷。<span class="科">又戰介外</span></span>你呵若要俺言旋實難。拚老死桑乾賀蘭。<span class="夾白">呀。</span>女君王誓無相見。</p>
        
        <p class="白"><span class="科">又戰追兵殺外介小旦戰被綁介追兵</span>我們快解他見都護爺去。<span class="科">眾押介</span></p>
        
        <p class="曲"><span class="牌">南尾聲</span><span class="科">小旦</span>人生聚散真如幻。<span class="科">生</span>我一片雄心倍黯然。<span class="夾白">劉兄呵。</span>你刎頸交情實可憐。<span class="科">共下</span></p>
        
        <h2 id=ch29 class="chapter"><span class="齣題">第二十九齣　泰回</span></h2>
        
        <p class="白"><span class="科">旦扮黃門官</span>絳幘雞人報曉籌。尚衣方進翠雲裘。九天閶闔開宮殿。萬國衣冠拜冕旒。自家唐朝黃門官便是。恭遇社稷有靈。文武叶力。太后退居于別殿。皇帝返駕于房州。佞倖若張昌宗。已看授首。奸權若武承嗣。復見亡身。眼見得寰宇昇平。皇圖鞏固。今日聖上反正臨朝。百官齊來慶賀。不免在此伺候。<span class="科">末扮張柬之小生扮李多祚俱朝服上</span></p>
        
        <p class="曲"><span class="牌">賀聖朝</span>晨光乍啟鑾輿。祥煙欲傍龍旂。雙瞻御座引朝儀。率舞向丹墀。</p>
        
        <p class="白"><span class="科">朝賀介旦</span>百官有事奏事。無事退班。<span class="科">末</span>臣同平章事張柬之有事上陳。<span class="科">旦</span>就此披宣。<span class="科">末</span>臣竊惟陛下乾綱復振。泰宇重熙。無任雀躍。但各方流人。非以黜邪伏罪。即以持正蒙辜。天后復惑于流讖。信李秦授讒言。欲以一切誅之。殊為可閔。伏乞陛下。速降德音。赦流人之罪。嚴秦授之誅。以快天下。臣不勝瞻仰。</p>
        
        <p class="曲"><span class="牌">駐雲飛</span>虐過坑儒。蘭桂俱同秋草萎。雨泣流人涕。日上愁雲蔽。<span class="夾白">嗏。</span>流恨滿山隅。<span class="夾白">那李秦授呵。</span>王章難恕。伏乞垂慈。少雪英雄氣。萬里無留楚客悲。</p>
        
        <p class="白"><span class="科">小生</span>臣果毅都尉李多祚奏聞陛下臣竊惟侍中裴炎。匡正持危。一時就戮。他姪子太僕寺丞裴伷先。因上封事。面陳得失。上干天后之怒。流之嶺南。後復墮奸人之謀。徙之塞外。臣念伷先才兼文武。名震華夷。伏乞陛下廣起廢之途。優褒忠之典。即行擢用。不勝瞻仰。</p>
        
        <p class="曲"><span class="牌">前腔</span>二謝當年。報主生平願不違。死者追無地。生者忠堪許。<span class="夾白">嗏。</span>削跡歎艱虞。才堪用世。伏乞垂慈。速把刀環賜。會使夔龍集鳳池。</p>
        
        <p class="白"><span class="科">旦</span>奏事官俱退在午門外候旨。<span class="科">末小生起介</span>眼望旌捷旗。<span class="科">旦</span>耳聽好消息。<span class="科">下末小生</span>神人仰望。在此一舉。封章雖已進去。不知聖意若何。<span class="科">旦捧勑老旦小旦扮宮女持節上行介</span></p>
        
        <p class="曲"><span class="牌">神仗兒</span>恩從天至。恩從天至。傳呼虎使。看祥雲影裡。擁出白麻黃紙。宣丹鳳下金雞。宣丹鳳下金雞。</p>
        
        <p class="白"><span class="科">旦</span>聖旨道來。張柬之所奏。流人准悉赦免。李秦授着所在官司立時處斬。李多祚所奏裴伷先起授工部尚書。兼幽州帥。李多祚加羽林衛大將軍。即着齎勑前往。謝恩。<span class="科">末小生叩頭謝恩起立小生接勑介旦老旦小旦下</span></p>
        
        <p class="曲"><span class="牌">滴溜子</span><span class="科">末小生</span>當日裡。當日裡豐蔀晝迷。今日裡。今日裡宸衷天啟。再見君臣魚水。捧綸音出禁闈。無私天地。彰殫分明。纖毫不渝。</p>
        
        <p class="落詩">聖代即今多雨露。<br />擁旄持節遠橫行。<br />長沙不久留才子。<br />賈誼何須弔屈平。</p>
        
        <h2 id=ch30 class="chapter"><span class="齣題">第三十齣　誅佞</span></h2>
        
        <p class="曲"><span class="牌">朝中措</span><span class="科">丑扮李秦授外雜扮從隨上</span>一封詔下九重天。寒星導馬前。內苑略施計策。少年斷送邊關。</p>
        
        <p class="白">自家李秦授。為害裴伷先。齎了殺流人的勑。來到塞外。不想其餘的流人。到都殺了。單走了一個裴伷先。甚是煩惱。被我要在此處的都護身上拿他。如今聞得追他轉來了。今日解來處斬。這番纔是削草除根。可喜可喜。左右。快去催綁裴伷先來。<span class="科">外應介生綁淨雜押小旦哭扶老旦從上</span></p>
        
        <p class="曲"><span class="牌">山坡羊</span><span class="夾白"><span class="科">生</span>我</span>激昂昂氣冲霄漢。烈轟轟志清宮殿。虛飄飄斷送一生。急煎煎蚤喪沙場畔。步欲前。行行去不還胸中萬事。萬事難提遍。<span class="夾白">做</span>東市遭刑。鴟夷銜怨。堪憐。欲奏廣陵琴曲難。澘然。欲聽華亭鶴唳難。</p>
        
        <p class="曲"><span class="牌">前腔</span><span class="科">小旦</span>眼睜睜拆開雙燕。苦哀哀卻成孤雁。陰慘慘殺氣晝昏。戰兢兢魂已飛天畔。泉壤間。茫茫去不還。傷心萬古。萬古應無限。<span class="夾白">做</span>鸞鏡光分。鳳簫聲斷。堪憐。欲似靈河牛女難。澘然。欲會巫山雲雨難。</p>
        
        <p class="白"><span class="科">淨雜押生見丑介丑</span>裴伷先。你是流人。奉旨應該誅戮。如何私自逃竄。抗拒官兵。今日到此。更有何言。<span class="科">生</span>我裴伷先生不能為國家反正除邪。死當為厲鬼以殺爾輩。使得反周為唐。我雖在九泉之下。亦瞑目矣。<span class="科">丑</span>誰聽你多言。快推出去。斬訖報來。<span class="科">淨推轉生小旦抱生哭介</span></p>
        
        <p class="曲"><span class="牌">憶多嬌</span>雪影寒。劍影寒。死別生離在眼前。忍見你青鋒送少年。<span class="科">合</span>兩下相看。兩下相看。血淚渾如湧泉。</p>
        
        <p class="白"><span class="科">丑</span>法場所在。不許閒人喧嚷。<span class="科">外應傳介</span></p>
        
        <p class="曲"><span class="牌">前腔</span><span class="科">生</span>白草寒。白刃寒。人世冥途在眼前。忍見你紅顏誤少年。<span class="科">合前丑</span></p>
        
        <p class="白">這是甚麼所在。怎麼許人在外啼哭。<span class="科">外應傳介旦扮胡女上見小旦介</span>奉大王爺之命。請郡主回府。<span class="科">小旦</span>你先回去。說我就回了。<span class="科">旦應下</span></p>
        
        <p class="曲"><span class="牌">鬭黑麻</span><span class="科">小旦</span>你只為忠貞流離在邊。誰知道奸雄圖謀有年。今日裡死蒙冤。怎得那巫咸下臨九天。<span class="科">合</span>分離此間。悲風泣斷猿。若要相逢。除非魂歸夜泉。</p>
        
        <p class="白"><span class="科">丑</span>怎麼這時候還不開刀。快些起鼓。<span class="科">外</span>就起鼓了。<span class="科">旦又上</span>大王爺請郡主速回府。<span class="科">小旦</span>我知道了。<span class="科">生</span></p>
        
        <p class="曲"><span class="牌">前腔</span>我只為朝廷挺身建言。因此把微軀甘心棄捐。今日裡死何難。願與那比干遨遊九淵。<span class="科">合前旦老旦扯小旦先下淨作行刑介末急上</span></p>
        
        <p class="白">報報報。稟老爺。有聖旨到。<span class="科">小生扮李多祚捧勑雜扮從急上小生</span></p>
        
        <p class="曲"><span class="牌">繞地遊</span>纔離金殿。飛馬交河畔。只為金蘭。敢辭勞倦。</p>
        
        <p class="白"><span class="科">先吩咐開生綁介</span>聖旨已到。跪聽宣讀。皇帝詔曰。朕惟彰善癉惡。帝王之明訓昭垂。棄德崇奸。經傳之炯戒具列。朕今再承統緒。用示勸懲。茲爾原任太僕寺丞裴伷先。乃故侍中裴炎之姪。助伯驅邪。濱危進諫。向時雖治以罪。朕心實憫其忠。今據羽林衛大將軍李多祚。奏爾才兼文武。名振華夷。特起授爾為工部尚書。兼幽州帥。裴炎顧命元老。死節忠臣。贈益州大都督。各處流人。當茲朝廷大慶。悉准放還故鄉。補闕李秦授。附從邪逆。已犯不赦之條。殘害忠良。允伏橫分之典。着令所在官司即行處斬。庶幾神人胥快。激厲攸關。謝恩。把李秦授拿下。<span class="科">生冠帶與小生相見介雜綁丑介生</span>小弟得保微命。復叨顯官。皆出兄恩。何以為報。<span class="科">小生</span>這是為國。非弟私情。何以言報。裴兄。李秦授這廝。今日聖旨殺他。大快人心。兄請正坐了。就決了他。使小弟得以快睹。<span class="科">生驚介</span>小弟此身方纔離得法場。豈有就坐在上邊監斬別人的事。恐無此理。<span class="科">小生</span>聖旨道。李秦授着令所在官司即行處斬。裴兄。你既兼幽州帥。此處正是你管下的地方了。你若不殺他。更推與何人。<span class="科">生沈吟介</span>既如此。小弟得罪了。<span class="科">揖小生正坐介</span>綁李秦授過來。<span class="科">雜帶丑過跪介</span>李秦授當面。<span class="科">生</span>李秦授。你這附從邪逆。殘害忠良的賊。我且問你。我有何得罪與你。前日把我夫婦分開南北。今日又要把我性命斷送沙場。你為我一個人造此無稽之言。不知枉害了多少性命。我看你當初在朝堂中看打。適纔坐在上邊監斬。何等無狀。何等軒昂。今日事到如此。亦有何言。<span class="科">丑</span>老爺。近來世上的事。大率番覆不常。比如適纔李秦授坐在上邊監斬老爺。誰想一時間就掇將轉來。老爺到監斬李秦授。如今或者又是個聖旨到來。依先着李秦授監斬老爺。也未可知。不若早殺了些。省得後來懊悔。<span class="科">小生生</span>唗。休得胡說。<span class="科">丑</span>是不敢。老爺永世坐在上邊斬秦授。秦授永世綁在這裡做犯人。<span class="科">小生</span>你看這廝。還是奉承張昌宗武承嗣的故態。</p>
        
        <p class="曲"><span class="牌">玉胞肚</span><span class="科">生</span>權門鷹犬。慣逢迎。常工脅肩。看奸謀嘻笑藏刀。更讒言貝錦滔天。已從歡會拆鴛鸞。險做冤魂托杜鵑。</p>
        
        <p class="曲"><span class="牌">前腔</span><span class="科">小生</span>昏衢坑塹。設機謀無端逞奸。只因你一字胡搊。可憐他萬命含冤。秪恇千載肆鷹鸇。誰識今朝泣杜鵑。</p>
        
        <p class="白"><span class="科">生</span>就推出去。斬訖報來。<span class="科">外斬丑獻頭介小生</span>裴兄。小弟還有一事奉告。<span class="科">生</span>願聞。<span class="科">小生</span>兄雖連姻塞外。夫人羈跡嶺南。今兄宦遊在此。莫戀新歡。遂拋舊好。</p>
        
        <p class="曲"><span class="牌">前腔</span>微時故劍。怎教他沈埋在淵。那白頭溝水堪悲。更扊扅富貴須憐。黃雲何日駕雙鸞。紅淚休教染杜鵑。</p>
        
        <p class="白"><span class="科">生</span>李兄。你看小弟豈是薄倖的人。</p>
        
        <p class="曲"><span class="牌">前腔</span>微風紈扇。歎年來分開合歡。怎禁他夢斷黃沙。忍教他悶損朱顏。楡關有日會雙鴛。桂嶺何須怨杜鵑。</p>
        
        <p class="白">吩咐中軍官。差官一員。點兵一哨。備帶車馬金帛。即往嶺南。迎接夫人與盧太夫人前來赴任。<span class="科">淨應下小生</span>小弟就此告別了。<span class="科">生</span>小弟纔得與兄相會。豈忍遽別。<span class="科">小生</span>王事靡盬。不敢久留。<span class="科">生</span>既然如此。吩咐眾將官排列隊伍。護送李爺入塞。<span class="科">眾應</span></p>
        
        <p class="落詩">忽聞漢詔還冠冕。<br />始覺殷王解網羅。<br />日比皇朝猶自暗。<br />天齊聖壽未云多。</p>
        
        <h2 id=ch31 class="chapter"><span class="齣題">第三十一齣　迎內</span></h2>
        
        <p class="曲"><span class="牌">胡搗練</span><span class="科">老旦旦同上</span>六花淅淅灑窗楞。去人無信<span class="科">旦</span>兩地分離。指望同歸故里。誰知道永絕今生。</p>
        
        <p class="白"><span class="科">老旦</span>孤城廓外送王孫。<span class="科">旦</span>別後清霜點鬢根。<span class="科">老旦</span>儒行公才更何在。<span class="科">旦</span>欲將修短問乾坤。母親。裴郎一去。杳無音信。不意李秦授這廝。又奏誅流人。我想起來。裴郎一定不免了。如何是好。<span class="科">悲介</span></p>
        
        <p class="曲"><span class="牌">綿搭絮</span>蛾眉愁鎖。異國歎飄零。白骨胡塵。正是青閨夢裡人。最傷心月冷黃昏。痛殺天閽誰叩。薤露難聞。頓教我紅粉成灰。怕聽松窗雪打聲。怕聽松窗雪打聲。</p>
        
        <p class="曲"><span class="牌">前腔</span><span class="科">老旦</span>殘年衰鬢。風浪頻驚。望斷黃雲。絕塞誰招楚澤魂。最傷心母子浮萍。<span class="夾白"><span class="科">內作鵲噪介旦</span>母親。昨夜燈花結蕊。今朝鵲噪簷前。我們這般光景。有甚好處。<span class="科">老旦</span></span>須信燈花沒准。鵲噪無憑。遙把那淚滴窮泉。怕聽蕭蕭打葉聲。怕聽蕭蕭打葉聲。<span class="科">淨小生雜扮官卒上</span></p>
        
        <p class="曲"><span class="牌">滿江紅</span>雪滿長途。折梅傳遠信。</p>
        
        <p class="白">一路行來。問說老爺眷宅在此。不免逕入。<span class="科">見叩頭介老旦旦</span>你們那裡來的。<span class="科">淨</span>將官奉裴爺差遣。帶領兵馬。迎接太夫人夫人赴任。<span class="科">老旦旦對語介</span>怎麼有這等事。<span class="科">淨</span>如今朝廷反正。一應流人。盡行赦免。李將軍又保奏老爺。官加工部尚書。兼幽州帥。拜官之日。奉旨殺了李秦授。就差將官們來的。<span class="科">老旦旦</span>感謝天地。你們外面伺候。我收拾了。明日早行。<span class="科">老旦</span></p>
        
        <p class="曲"><span class="牌">摧拍</span>震雷霆潛龍再騰。需雨露枯荄復生。喜氣盈盈。喜氣盈盈。一紙家書。萬兩黃金。破鏡仍圓。缺月重明。多僥倖。免卻呻吟。車似水。馬如輪。<span class="科">旦</span></p>
        
        <p class="曲"><span class="牌">一撮棹</span>喜夫婿光生在覆盆。喜奸雄一似日潰春冰。還自省。我兩口歎伶仃。誰承望歲月主恩深。書報天中赦。人從海上聞。真個是六翮起青雲。</p>
        
        <p class="落詩">桂月雙眉久不描。<br />殘妝和淚污紅綃。<br />丈夫鵲印搖邊月。<br />寒谷冰隨煖氣銷。</p>
        
        <h2 id=ch32 class="chapter"><span class="齣題">第三十二齣　圓全</span></h2>
        
        <p class="曲"><span class="牌">行香子前</span><span class="科">生小旦同上</span>玉珮珊珊。錦綬翩翩。縈心處望眼懸懸。</p>
        
        <p class="白"><span class="科">生</span>郡主。下官思那日與你永訣。自分魂飛白刃。身掩黃沙。不料又有今日。只是那鐵騎將軍為我身死。深為痛傷。<span class="科">小旦</span>正是。這都是相公一生忠義之報。平日結客之功。<span class="科">生</span>這也不敢。還有一件。我前日差人去請盧氏夫人與岳母。怎生還不見到。好生放心不下。<span class="科">小旦</span>不久一定就到了。<span class="科">老旦旦淨小生雜從上</span></p>
        
        <p class="曲"><span class="牌">行香子後</span>胡雲冉冉。塞草芊芊。正得意。重相會。喜綿綿。</p>
        
        <p class="白"><span class="科">相見介生</span>夫人。這是和順的郡主。下官在此虧殺那和順王週全。幸不落莫。<span class="科">旦笑介</span>還是虧他的郡主哩。<span class="科">末扮可汗上</span>雲沈塞上妖氛斷。雪照回中探騎閒。<span class="科">見介</span>下官聞得夫人到此。特來稱賀。<span class="科">生</span>多謝。</p>
        
        <p class="曲"><span class="牌">山花子</span>當時失路誰青眼。謝居停屈意週全。借鷦鷯一枝暫安。今日裡人月同圓。<span class="科">合</span>更堪誇交盟不寒。孟嘗結客得益歡。信陵虛左興未闌。倒屣迎賓。隻手扶天。</p>
        
        <p class="曲"><span class="牌">前腔</span><span class="科">眾</span>忠貞節俠殊堪羨。任摧殘赤膽常懸。總浮沈壯心自堅。今日裡夷夏同瞻。<span class="科">合前</span></p>
        
        <p class="曲"><span class="牌">舞霓裳</span>今逢再造盛明年。盛明年。恩榮喜至五雲端。五雲端。共看聖澤深無阻。且自稱觴慶壽樂鈞天。早漏洩春光一線。猛聽得鳥弄歌聲雜管絃。</p>
        
        <p class="曲"><span class="牌">紅繡鞋</span>霏霏瑞靄爐煙。爐煙。熒熒獨映珠簾。珠簾。鳴鳳管。吸龍川。歌扇軟。舞衣斑。娛舜日。樂堯天。</p>
        
        <p class="曲"><span class="牌">意不盡</span>莫教清漏催銀箭。一任嬌歌逐寶筵。興來重整。又何妨十日醉平原。</p>
        
        <p class="落詩">白芷動芳馨。<br />清香入杳冥。<br />曲終人不見。<br />江上數峰青。</p>

    </body> 
</html>