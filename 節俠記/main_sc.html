<!DOCTYPE HTML>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="zh-tw" xml:lang="zh-tw">
    <head>
        <title>六十种曲/节侠记</title>
        <meta name="author" content="明　许三阶　著"/>
        <meta charset="utf-8"/>
        <link rel="stylesheet" type="text/css" href="layer.css">
    </head>
    <body> 
        <h1><span class="剧题">节侠记</span></h1>

        <p class="作者">明　许三阶　著</p>

        <h2 id=ch1 class="chapter"><span class="出题">第一出　开宗</span></h2>

        <p class="曲"><span class="牌">满庭芳</span><span class="科">末上</span>公子贤豪。将军义侠。论交意气纵横。伸冤廷诤。杖下死重生。远向岭南窜迹。因辐辏旧日姻盟。潜归去。风波平地。夫妇各飘零。　　孤征边塞。苦。可汗雅重。赠女殷勤。恨谗言搆难。遁入胡尘。铁骑挺身随护。交情重死有余荣。恩诏下。除残起废。完聚乐升平。</p>
        
        <h2 id=ch2 class="chapter"><span class="出题">第二出　忧国</span></h2>
        
        <p class="曲"><span class="牌">夜游朝</span><span class="科">生冠带扮裴伷先上</span>龙种由来夸上选。喜逢时早入天闲。一片雄心。满腔侠气。万里鹏抟秋汉。</p>
        
        <p class="诵"><span class="牌">鹧鸪天</span>自小豪雄意气扬。翩翩结客少年场。千金不惜酬知己。一剑还堪倚太行。　　歌待警。颂盈箱。守官为国有辉光。生来肯落它人后。纵死犹闻侠骨香。</p>
        
        <p class="白">自家姓裴。名伷先。本贯绛州人氏。伉侠好交。多才负气。年方一十七岁。官拜太仆寺丞。结客倾时。不数鸡鸣狗盗。开樽入座。足参龙子驎驹。伯父裴炎。侍中尊贵。聘妻卢氏。岭外长流。哎。公子西园。虽浪追无忌之迹。佳人南国。能无叹莫愁之名。且待伯父退朝回来。再作计议。道犹未了。伯父早到。<span class="科">外冠带扮裴炎净丑扮从人随上</span></p>
        
        <p class="曲"><span class="牌">前腔</span>左相东台身贵显。冠惠文貂尾金蝉。职管喉唇。官居帷幄。国步岂容倾崄。</p>
        
        <p class="白"><span class="科">生见介外</span>多惭未报主人恩。霄汉常悬捧日心。北极朝廷终不改。西山寇盗莫相侵。下官裴炎是也。身受遗诏。位列台衡。争奈母后乖张。天王播越。张昌宗武承嗣既凭狐鼠之奸。李敬业骆宾王复张蛇豕之暴。姪儿。国事如此。如何是好。</p>
        
        <p class="曲"><span class="牌">啄木儿</span>鸾旗远。凤驾迁。龙漦居尊国运艰。这牝鸡鼓翼司晨。那雄狐肆志滔天。鱼书复起潢池乱。狼烟直照甘泉遍。怎得虎踞龙盘保百年。</p>
        
        <p class="白"><span class="科">生</span>以姪儿论来。太后暱狎邪佞。残害忠良。杀子屠儿。弑君酖母。犹复包藏祸心。窥窃神器。神人之所共嫉。天地之所不容。李敬业公侯冢子。骆宾王词赋名流。共起义旗。匡复唐室。州郡响应。朝野震惊。正当趁此时节。迟延不讨。留住大兵。看有机会。劫迁太后于内殿。奉迎大驾于房州。则人心自服。天下自安。维扬之师。可传檄而定矣。</p>
        
        <p class="曲"><span class="牌">前腔</span>云龙会。豺虎边。燕啄皇孙敢肆奸。自当年白马渝盟。致今朝赤狗漫天。<span class="夹白">为今之计呵。</span>除是麟符谨按观机变。鸾舆反正从人愿。会见凤翼龙鳞庆百年。</p>
        
        <p class="白"><span class="科">外</span>姪儿所见极是。只是少一个将兵的。<span class="科">生</span>姪儿宾客中有一果毅都尉李多祚。忠诚许国。勇略过人。若委将兵。定不辱命。<span class="科">外</span></p>
        
        <p class="曲"><span class="牌">三段子</span>珥貂有年。侍鹓鸾恩深九渊。驱狐甚难。将貔貅机藏九天。<span class="科">生</span>他酬恩龙剑堪临难。匡时豹略能观变。<span class="夹白">若使</span>扫荡鲸鲵管万全。<span class="科">小生冠带扮李多祚上</span></p>
        
        <p class="白">几回奏事建章宫。圣主偏知汉将功。身着紫衣趋阙下。口衔丹诏出关东。自家果毅都尉李多祚是也。奉命赍诏出京。特来拜辞裴侍中与他令姪。<span class="科">向杂介</span>说我赍诏出京。特来拜辞。<span class="科">杂报介外向生介</span>他既要出京。适才商议的。且未要与他讲罢。<span class="科">生应介外向杂介</span>道有请。<span class="科">小生进见拜外揖生介</span>李多祚为赍诏出京。特来拜辞恩相。<span class="科">外</span>又是甚么诏。<span class="科">小生</span>适才太后降出旨意。改元光宅。服色旗帜。皆从金色。官名都已改了。颁诏天下。<span class="科">外怒介</span></p>
        
        <p class="曲"><span class="牌">归朝欢</span>豺狼性。豺狼性虺蜮似奸。要把那鸿图更变。改甚么。改甚么龙纪鸟官。料金天岂是你妖狐称乱。<span class="科">生小生</span>断鳌炼石声名远。汉时吕雉诛夷惨。看你这虎噬鸱张怎保全。</p>
        
        <p class="落诗"><span class="科">外</span>百官何日再朝天。<br /><span class="科">生</span>万事伤心在目前。<br /><span class="科">小生</span>但用东山谢安石。<br /><span class="科">合</span>看题日月更高悬。</p>
        
        <h2 id=ch3 class="chapter"><span class="出题">第三出　闺忆</span></h2>
        
        <p class="曲"><span class="牌">薄幸</span><span class="科">老旦扮卢母旦扮卢氏上</span>迟日催花。东风泪眼。叹佩兰香老。子规声断。<span class="科">旦</span>淡云阁雨。轻寒轻煖。<span class="科">合</span>屏山掩。压重簷半庭清昼。向南楼一声归雁。</p>
        
        <p class="白"><span class="科">相见介老旦</span>愁见游空百丈丝。春风挽断更伤离。<span class="科">旦</span>闲花落尽青苔地。尽日无人谁得知。<span class="科">老旦</span>老身左拾遗卢藏用之妻是也。系出宦门。流居粤徼。先夫中年见背。老身晚景无依。止生一女。小字郁金。朗映玉山。美参螺女。云鬟翠黛。不让班石珠岑。蕙质兰姿。何异香林神艸。但衡阳雁影。尽日孤飞。庾岭梅花。终宵冷落。如何是好。<span class="科">旦</span>母亲。这到不必挂念。只是巢居有日。椎紒堪悲。户外之雀可罗。堂前之燕尽去。母亲年高孤寡。蒲涧将衰。孩儿弱息伶仃。兰湖未秀。好伤感人也。<span class="科">共悲介</span></p>
        
        <p class="曲"><span class="牌">傍妆台</span><span class="科">老旦</span>泪阑干。北邙松柏锁愁烟。旧时王谢堂前燕。早随阳雁及春还。<span class="夹白">更怜我</span>一身去国三千里。万死投荒十二年。<span class="科">合</span>归云尽。落日残。故园相望路漫漫。</p>
        
        <p class="曲"><span class="牌">前腔</span><span class="科">旦</span>莺啼燕语报新年。游人陌上拾花钿。<span class="夹白">偏我母子呵。</span>孤情迥出鸾皇远。晴花偏自犯江寒。<span class="夹白"><span class="科">背介</span>好教我</span>机中锦字论长恨。楼上花枝笑独眠。<span class="科">合前老旦</span></p>
        
        <p class="白">孩儿。你的父亲在日。曾将你许与裴。侍中之姪裴。伷先。近日闻得它做了太仆寺丞。但裴郎宦游京邸。你我蓬飘岭南。岁月蹉跎。音书断绝。你看这时候呵。</p>
        
        <p class="曲"><span class="牌">前腔</span>蓝田日煖玉生烟。教人气尽忆长安。平沙渺渺迷人远。无因雁足系书还。<span class="夹白">他那里</span>支离东北风尘际。<span class="夹白">我这里</span>漂泊西南天地间。<span class="科">合前</span></p>
        
        <p class="曲"><span class="牌">前腔</span><span class="夹白"><span class="科">旦</span>你</span>老年花似雾中看。不如高卧且加餐。<span class="夹白">若论孩儿的终身呵。</span>芙蓉帐小云屏暗。<span class="夹白">料不做</span>朝朝应上望夫山。<span class="夹白"><span class="科">老旦</span>虽如此说。只是向来富贵。如今一时怎消受得这般光景。<span class="科">旦</span>呀。母亲。再休提</span>妆楼翠幌教春住。舞阁金铺借日悬。<span class="科">合前</span></p>
        
        <p class="落诗">纱窗日落渐黄昏。<br />金屋无人见泪痕<br />寂莫空庭春欲晚。梨花满地不开门。<br /></p>
        
        <h2 id=ch4 class="chapter"><span class="出题">第四出　忠忤</span></h2>
        
        <p class="白"><span class="科">净冠带扮武承嗣上</span>金殿当头紫阁重。凤城连夜九门通。炉烟乍起开仙仗。玉佩成行引上公。自家左丞相魏王武承嗣的便是。倚椒房之戚。柄政当朝。叨桐叶之封。食采于魏。今日俺姑娘则天皇帝登极。文武官僚。蛮夷酋长。俱朝见于光顺门外。不免在此伺候。<span class="科">丑冠带扮李秦授上</span>补阙连车载。拾遗平斗量。糊心存抚使。眯目圣神王。下官李秦授。官居补阙。实歉箴规。意在逢君。专工谗佞。今日天后改唐为周。百官朝贺。闻得还要立武氏七庙。若立得成。武承嗣定立为太子。待我先去奉承它一番。等它做了皇帝。怕这丞相不是我的。远远望见光顺门边站的想是魏王。且上前参见则个。<span class="科">见介丑</span>启上大王。小官袍笏在身。不敢参拜。<span class="科">净</span>补阙请了。<span class="科">末冠带扮思摩上</span>长安雪后似春归。三殿花香入紫微。渭水自萦秦塞曲。并将歌舞报恩辉。俺乃思摩可汗是也。蒙唐天子封俺为和顺郡王。统领幽州部落。今日天后临朝。特来称贺。<span class="科">与众请介外生同上</span></p>
        
        <p class="曲"><span class="牌">北点绛唇</span><span class="科">外</span>一统山河。尽归女主。叹唐家。宗社丘墟。<span class="科">生</span>何日里驱诸武。</p>
        
        <p class="白"><span class="科">与众见介丑对净介</span>天色将明。圣上传宣升殿。怎么还不见六郎出来。<span class="科">净</span>不消忙得。一定就同圣上出来了。<span class="科">老旦冠带蟒衣扮武后小生冠带扮张昌宗旦贴扮宫女杂扮宦官随上</span></p>
        
        <p class="曲"><span class="牌">前腔</span><span class="科">老旦</span>梦里欢娱。漏传五鼓。临朝宁。齐祝嵩呼。<span class="科">小生</span>臣入幕叨恩溥。</p>
        
        <p class="白"><span class="科">老旦</span>钟鼓余声里。千官向紫微。<span class="科">小生</span>小臣瞻日月。歌舞共春晖。<span class="科">叩头介</span>臣张昌宗见。<span class="科">老旦</span>你上殿来。<span class="科">众跪介净</span>臣武承嗣见。<span class="科">外</span>臣裴炎见。<span class="科">丑</span>臣李秦授见。<span class="科">生</span>臣裴伷先见。<span class="科">末</span>臣思摩见。<span class="科">老旦</span>众卿平身。<span class="科">众起介老旦</span>朕承天践祚。已经颁诏四方。官爵悉照新规。旗帜尽从金色。<span class="科">净跪</span>臣启奏陛下。唐之七庙。乃李氏之祖宗。陛下既有天下。当立武氏七庙。<span class="科">老旦</span>卿言正合朕意。着该衙门官择日兴工。建立武氏七庙。<span class="科">净</span>领旨。<span class="科">丑跪介</span>臣奏陛下。还当立亲姪为太子才是。<span class="科">老旦</span>秦授之言似亦有理。<span class="科">外跪介</span>呀。陛下受先帝顾托。若立武氏七庙。又以天下与姪。则唐家不血食矣。老臣死不敢从。<span class="科">老旦</span>此朕家事。岂尔所知。<span class="科">净丑</span>臣奏陛下。裴炎老矣。不足与谋。<span class="科">外</span>李秦授。你差矣。武承嗣乃太后之姪。欲立七庙。固不足责。尔实唐家臣子。安得为此叛逆之言。<span class="科">外丑起介</span></p>
        
        <p class="曲"><span class="牌">北滚绣球</span><span class="夹白"><span class="科">外</span>哎。</span>俺本待要扫浮云揭太阳。斥群邪回众望。<span class="夹白">只这</span>一时儿怎看得那奸雄伎俩。<span class="夹白"><span class="科">丑</span>谁是奸雄。<span class="科">外</span></span>听着恁这厮们说短论长。把那朝纲那宗祊日渐沦亡。便是那唐天子也不免庐陵虚王。<span class="夹白"><span class="科">丑</span>老相公。你可自反一反。庐陵王之事。难道也是我李秦授。<span class="科">外</span></span>谁知道恁惯雌黄。惯使着猖狂。却不念餐风沐雨先皇创业多辛苦。到做了个弃正趋邪没主张。<span class="夹白"><span class="科">丑</span>我怎么没主张。圣上贵为天子。立七庙追王其祖。建嗣以延武氏宗支。此是正理。到说是趋邪。<span class="科">外</span></span>尚说甚么建嗣追王。</p>
        
        <p class="白"><span class="科">老旦</span>裴炎。你为宰相的。不思尽宰相之职。到与李秦授在殿中争鬭。是何道理。假如昨日李敬业的檄文。出自骆宾王之手。人有如此之才。而使之沦落不偶。你亦不得无罪。如今他哨聚维扬。正当兴师讨罪。克期收复。你乃逡巡观望。意欲何为。着裴炎与文武百官退在光顺门外议了来说。张昌宗。我与你且入宫去罢。<span class="科">老旦携小生宫监俱先下净</span>圣上大怒。入宫去了。<span class="科">丑</span>老相公。如今李敬业作反。京师震惊。何人为将。何日出师。事不宜迟了。</p>
        
        <p class="曲"><span class="牌">北滚煞尾</span><span class="夹白"><span class="科">外</span>那李敬业呵。</span>只为女主在朝端上。因此上仗义兴兵挽大唐。若得乘舆返建章。社鼠城狐远遁藏。那反侧闻风自请降。<span class="夹白">今日呵。</span>君侧奸邪正未央。讨叛除残气不扬。<span class="夹白">恁道</span>满目烽烟遍四方。<span class="夹白">俺道</span>祸起萧墙真可伤。便待命将提兵难拦当。怎把我待毙孤臣来倚仗。</p>
        
        <p class="白"><span class="科">丑向内跪介</span>臣奏陛下。李敬业克取润州。金陵危在旦夕。裴炎不欲出师。实有同谋之意。今日不斩裴炎。它日必然里应外合。为祸不小。<span class="科">内</span>圣旨道来。侍中裴炎。鉴乏知人。心存助逆。不欲兴兵讨叛。明与敬业同谋。着武承嗣李秦授押赴市曹。枭首示众。<span class="科">小生旦扮二将军拿外介生哭扯外介丑净同押外下生哭介</span>哎。怎么好。不免就上封事。为伯父称冤便了。<span class="科">哭下末</span>好汉子。好汉子。中国毕竟有人。<span class="科">叹下</span></p>
        
        <h2 id=ch5 class="chapter"><span class="出题">第五出　虏侠</span></h2>
        
        <p class="曲"><span class="牌">霜天晓角</span><span class="科">小旦扮闺华旦扮侍女随上</span>海棠睡醒。晓日窥妆镜。翠黛眉湾汉月。青丝髻挽乌云。</p>
        
        <p class="诵"><span class="牌">捣练子</span>春寂寞。影徘徊。片月寒生玉镜台。无可奈何花落去。似曾相识燕归来。</p>
        
        <p class="白">奴家可汗之女闺华是也。身长蛮夷。情偏娩媚。挥弦拨调。楚楚多奇。约鬓晕眉。新新无已。我爹爹因则天皇后临朝。入京称贺去了。还不见回来。你看这些时节。海云无叶。山雪飞花。北里王孙。怅行春之有待。南邻少妇。叹拾翠之无期。白艸黄榆。何似兰皋蕙畹。胡琴羌笛。终非子夜前溪。正是青海城头空有月。黄沙碛里本无春。好不凄楚人也。</p>
        
        <p class="曲"><span class="牌">六犯清音</span><span class="犯牌">梁州序</span>葱山横黛。榆河开镜。遥障时侵日影。凭阑无语。自怜身染胡尘。<span class="犯牌">桂枝香</span>春色临关尽。黄云出塞横。<span class="犯牌">甘州歌</span>游丝罥。落絮零。多情常自不胜情。<span class="犯牌">傍妆台</span>愁闻折柳悲春曲。怕听吹笳断夜声。<span class="夹白">我想皇都这样时节呵。</span><span class="犯牌">皂罗袍</span>屠苏送煖。子规弄晴。韶华争上春风鬓。<span class="夹白"><span class="犯牌">黄莺儿</span></span>愿花神。平分花信。探取一枝新。<span class="科">末扮思摩可汗骑马丑杂扮从人随上</span></p>
        
        <p class="曲"><span class="牌">西地锦</span>礼乐夷风归正。衣冠汉制常新。函关回首长安近。恍闻上苑莺声。</p>
        
        <p class="白">俺思摩可汗朝觐回来。早已到门首了。左右的回避。<span class="科">丑杂应下小旦见介</span>爹爹回来了。皇都的光景好么。说与孩儿知道。<span class="科">末叹介</span>说他何用。如今皇都这样光景。有甚好处来。</p>
        
        <p class="曲"><span class="牌">风入松</span><span class="夹白">俺秪见</span>皇州春色起愁城。白日浑无精景。<span class="夹白"><span class="科">小旦</span>爹爹。这等说起来。难道到不如俺这里。<span class="科">末</span>俺这里</span>蛮夷尚识君臣分。<span class="夹白"><span class="科">小旦</span>爹爹。这是怎的说。<span class="科">末</span>孩儿。你那里晓得。如今女主当朝。更兼奸臣窃柄。满朝的官。只有裴炎侃侃直言。又被众人罗织。登时就杀了。<span class="科">小旦</span>有这等事。可惜可惜。<span class="科">末</span>他还有一个姪子裴伷先。年方十七。官居寺丞。又要上封事。不知怎么了。</span>抒孤愤犯颜匡正。草短疏含冤叩阍。怜忠义萃一门。</p>
        
        <p class="曲"><span class="牌">前腔</span><span class="科">小旦</span>朱云折槛枉嶙峋。忠赤有谁怜悯。<span class="夹白">爹爹。你怎么不救他一救。也学那满朝的官。做</span>寒蝉声咽西风紧。<span class="夹白"><span class="科">末</span>呀。我们是夷人。怎好干预朝政。<span class="科">小旦</span>正是。爹爹。我们管他则甚。趁这时节呵。</span>且莫惜歌残舞困。还自乐朱围锦屏。任理乱不须闻。</p>
        
        <p class="白">酒乐备在后园。请爹爹拂尘。</p>
        
        <p class="落诗"><span class="科">末</span>乐聚南宫宴。<br />觞连北斗醇。<br /><span class="科">小旦</span>缓歌将醉舞。<br />宜拂绣衣尘。</p>
        
        <h2 id=ch6 class="chapter"><span class="出题">第六出　直谏</span></h2>
        
        <p class="曲"><span class="牌">秋叶香</span><span class="科">老旦扮武后小生扮昌宗净扮承嗣旦丑扮宫女外杂扮宦官从上老旦</span>一统华夷环向。奈朝端群小诪张。<span class="科">小生净</span>巍巍圣主计周详。有何事更须酌量。</p>
        
        <p class="白"><span class="科">小生叩头介</span>臣张昌宗叩头。愿陛下万岁。<span class="科">老旦</span>爱卿起来。<span class="科">起介净叩头介</span>臣武承嗣叩头。愿陛下万岁。<span class="科">老旦</span>我儿免礼。<span class="科">起介老旦</span>昨日裴炎谋叛。已伏其辜。他姪儿太仆寺丞裴伷先。又上封事请见。要面得失。甚是可恶。且召他进来。看他怎么。传旨召裴伷先。<span class="科">外杂召介生冠带上</span></p>
        
        <p class="曲"><span class="牌">玉井莲</span>丹心一点奏明光。拚死忠贞无两。</p>
        
        <p class="白"><span class="科">外杂</span>裴伷先当面。<span class="科">生</span>臣裴伷先见。<span class="科">老旦</span>汝伯谋反。干国之宪。自贻伊戚。尔欲何言。<span class="科">生</span>臣今为陛下计。安敢为伯父诉冤。夫陛下乃先帝皇后。唐家新妇。今先帝弃世。陛下临朝。理当委任大臣。保其社稷。东宫年长。复子明辟。以塞天人之望。奈何遽自封崇私室。擅立诸武为王。诛斥唐宗。自称皇帝。海内愤惋。苍生失望。臣伯父忠于唐室。反诬其罪。陛下为计若斯。臣深痛惜。臣望陛下复立唐家社稷。迎太子东宫。则陛下高枕。诸武获全。如不纳臣言。天下一动。大事去矣。产禄之诫。可不鉴哉。</p>
        
        <p class="曲"><span class="牌">八声甘州</span>乘舆草莽。似炎精息焰。诸吕称王。神人失望。怎做得幕燕如常。一时速正乾坤象。片翳无侵日月光。早防。任深宫高枕徜徉。</p>
        
        <p class="曲"><span class="牌">前腔</span><span class="科">老旦</span>荒唐。少年卤莽。似杞人忧虑。终孺猖狂。<span class="科">净小生</span>因仇造谤。这胸中机变非良。<span class="科">生</span>汉时后族终沦丧。唐室山河莫妄量。试详。看它年产禄堪伤。</p>
        
        <p class="白"><span class="科">老旦</span>这都是阿党裴炎的说话。</p>
        
        <p class="曲"><span class="牌">解三酲</span><span class="夹白"><span class="科">生</span>我</span>非是一家阿党。也只为万古纲常。由来妇道无相抗。怎临朝擅夺乾纲。<span class="夹白"><span class="科">老旦</span>何物小子。敢发此言。扯他出去。<span class="科">外杂扯生介生留介</span></span>天时灾异征非妄。人事兵戈势已张。<span class="夹白"><span class="科">老旦</span>快扯出去。谁听你虚诳之言。<span class="科">外杂又扯生又留介</span></span>非虚诳。速乘时反正。莫自贻殃。</p>
        
        <p class="白"><span class="科">老旦</span>快扯他出去。<span class="科">外杂扯生生反顾介</span>能用臣言。犹未晚也。<span class="科">外杂扯生下介</span></p>
        
        <p class="曲"><span class="牌">前腔</span><span class="科">小生净</span>叹无知穷酸魍魉。做当车怒臂螳螂。出言厮挺真无状。怎饶他伏法云阳。<span class="科">老旦</span>他言词喋喋虽不妄。意气翩翩甚慨慷。<span class="科">小生净同应介老旦</span>须轻放。<span class="科">净小生又应介老旦</span>看青年美质。忍使沦亡。</p>
        
        <p class="白">裴伷先着该衙门官在朝堂上勘杖一百。长流岭南。<span class="科">净</span>领旨。</p>
        
        <p class="落诗"><span class="科">老旦</span>澹淡春光满晓空。<br />不应黄叶久从风。<br /><span class="科">小生</span>已知圣泽深无限。<br /><span class="科">净</span>共识皇恩造化同。</p>
        
        <h2 id=ch7 class="chapter"><span class="出题">第七出　勘责</span></h2>
        
        <p class="曲"><span class="牌">上林春</span><span class="科">丑扮李秦授上</span>堪笑狂生意气豪。遇冤家看他怎了。</p>
        
        <p class="白">惧法朝朝乐。欺公日日忧。欺公犹自可。莫教撞对头。那裴炎前日在圣上面前。甚是无理。被我奏他谋反。圣上大怒。登时杀了他。他姪儿还不识时气。又去上甚么本。陈甚么得失。今日发在朝堂。着我勘杖一百。远流岭南。我想这个小小后生吃得多少苦起。重打几下。送了他性命。有何不可。校尉何在。<span class="科">末杂扮二校尉上应介丑</span>今日打的犯人。是反贼亲姪。又去上了本。圣上极恼的。可做几下打死了他。<span class="科">末杂应介生冠带外杂押上</span>宫门深锁绿杨天。零落残魂倍黯然。贾谊上书忧汉室。长沙谪去古今怜。自家裴伷先。直谏忤旨。决杖长流。不免到朝堂受罪去也。</p>
        
        <p class="曲"><span class="牌">北赏花时</span><span class="夹白">俺把那</span>一片忠心撼九霄。<span class="夹白">谁道是</span>触犯天颜起怒涛。<span class="夹白">由你那</span>万里瘴烟遥。<span class="夹白">尽着这</span>鞭箠多少。大丈夫那怕那七尺掩蓬蒿。</p>
        
        <p class="白"><span class="科">生对丑立介丑</span>裴伷先。你这杀不尽的反贼。不知一些法度。所以造反。你今日既有了罪。如何不跪。<span class="科">生</span>没有圣旨在上。难道跪你。<span class="科">丑</span>快请圣旨过来。<span class="科">旦捧旨上生跪介旦</span>裴伷先着该衙门官在朝堂上勘杖一百。长流岭南。<span class="科">生跪叩头称万岁介丑</span>拿下。<span class="科">末杂喊介生从容解衣介</span></p>
        
        <p class="曲"><span class="牌">北后庭花煞</span><span class="夹白">解下了</span>裹精忠青锦袍。<span class="夹白"><span class="科">除帽介</span>除下了</span>能敬惧乌纱帽。<span class="夹白">只道</span>做鲸鲵遭天讨。<span class="夹白">谁承望</span>止鞭笞离圣朝。<span class="夹白"><span class="科">丑笑介</span>你为伯父伸冤。何等英雄。如今在那里了。<span class="科">生</span>比似你</span>奸邪们位便牢。<span class="夹白">那能勾</span>千百年常自保。<span class="夹白">怎如我</span>看微禄值几毫。视浮生等一毛。史书中上首标。姓名儿后世道。<span class="夹白"><span class="科">丑</span>你死在眼前了。尚不自知。还要讲甚么。<span class="科">生</span></span>穷通生死都休料。满拚杖下微躯尽。肯向人间壮气消。<span class="夹白">死便也</span>还含笑。<span class="夹白"><span class="科">伏地介</span>甘与那</span>龙逢结伴。<span class="夹白">每日价</span>地下消遥。</p>
        
        <p class="白"><span class="科">末杂杖介生作死介末报死介丑</span>这是圣旨。不论死活。定要打完的。<span class="科">末杂又打至九十八生醒叫天介丑惊喝重打介末杂又打至一百介小旦扮解子上丑向小旦介</span>即刻押赴岭南。不许迟滞。<span class="科">小旦应押生介</span></p>
        
        <p class="落诗"><span class="科">生</span>崇山瘴疠不堪闻。<br /><span class="科">小旦</span>北望衡阳雁几群。<br /><span class="科">丑</span>两地江山余万里。<br />何时重谒圣明君。</p>
        
        <h2 id=ch8 class="chapter"><span class="出题">第八出　闻谪</span></h2>
        
        <p class="曲"><span class="牌">亭前柳</span><span class="科">旦上</span>枝上弄莺簧。唤醒梦魂香。蒙眬匀睡脸。倦怯试罗裳。为谁瘦损娇模样。自觉愁来一日即为长。</p>
        
        <p class="诵"><span class="牌">如梦令</span>楼外残阳红满。春入柳条将半。桃李不禁风。回首落英无限。肠断。肠断。人共楚天俱远。</p>
        
        <p class="白">奴家幼遭不辰。远流此地。但见石室烟埋古桂。嵩台月冷啼猿。有托之茑萝。飘零没定。及时之桃李黯。淡无颜。一榻清幽。宝篆沈烟袅。终身孤另。翠被晓寒轻。当此春色恼人。好难消遣也。</p>
        
        <p class="曲"><span class="牌">小桃红</span>东风掠鬓。初日凝妆。睡起娇无力也。暗惜流光。镜台羞自对。膏沐为谁芳。冷落鸳鸯枕翡翠衾与那芙蓉帐也。含娇谁倚傍。转添惆怅。春日偏能惹恨长。</p>
        
        <p class="曲"><span class="牌">前腔</span>香销鸾凤。屏掩潇湘。寒透罗衣薄也。锦瑟凄凉。断肠芳草碧。牵恨柳丝黄。怕对摽梅实唐棣秾与那夭桃放也。阑干闲自傍。没些情况欲卷珠帘春恨长。<span class="科">老旦纷卢母急上介</span></p>
        
        <p class="曲"><span class="牌">下山虎</span>心旌飞越。步履仓皇。<span class="夹白"><span class="科">旦见介</span>呀。母亲为甚么事。这等慌张。<span class="科">老旦</span></span>娇倩惊风浪。<span class="夹白">他</span>一朝白简飞霜。谁料天颜难抗。致令铩羽投荒。闻此踟蹰欲断肠。<span class="科">旦背悲介</span>回首长安望。中心暗伤。愁听清猿梦里长。</p>
        
        <p class="白">母亲。敢怕信息未真。<span class="科">老旦</span>他因伯父直谏。被奸臣罗织。立时赐死。就上封事。面陈得失。武后大怒。廷杖一百。流发岭南。院子适才在街坊上来。亲见刺史差人迎接他去了。怎的不真。</p>
        
        <p class="曲"><span class="牌">前腔</span>横行魍魉。屠毒忠良。一室遭罗网。孤身远谪蛮方。<span class="夹白"><span class="科">背介</span>咳。我子母流离。又遇这样的事。真个</span>屋漏更遭雨骤。行船又被风狂。不是愁人亦断肠。<span class="夹白">我心中甚放不下。就要叫院子去迎接他了。</span>踪迹多飘荡。云山渺茫。地角天涯未是长。</p>
        
        <p class="白">院子那里。<span class="科">末上</span>堂上闻呼唤。阶前听使令。禀老夫人。有何吩咐。<span class="科">老旦</span>如今裴爷远来。路上不知怎么。我差你一路迎接上去。你可即刻起身。<span class="科">末应介老旦</span>你听我道来。</p>
        
        <p class="曲"><span class="牌">一封书</span><span class="夹白">他</span>翩翩画省郎。旅服那经驿路霜。<span class="夹白">你去见他时。对他说我这里呵。</span>虽越在遐荒。喜春光似洛阳。<span class="夹白">莫叹</span>天连铜柱蛮烟黑。地接珠崖海气黄。<span class="科">合</span>在华堂。盼湘江。一水牵愁万里长。</p>
        
        <p class="白"><span class="科">末</span>小人见裴爷呀。</p>
        
        <p class="曲"><span class="牌">前腔</span>从来志激昂。绕指难柔百炼刚。<span class="夹白">料</span>慷慨束行装。把单车赴夕阳。<span class="夹白">怕甚么</span>射工巧伺行人影。飓母偏惊旅客航。<span class="夹白">小人就此前去。<span class="科">合</span></span>离华堂。问湘江。风便那知道路长。</p>
        
        <p class="落诗">鹏鸟巢南更数千。<br />明时非罪谪何偏。<br />荣枯尽寄浮云外。<br />哀乐犹惊逝水边。</p>
        
        <h2 id=ch9 class="chapter"><span class="出题">第九出　送别</span></h2>
        
        <p class="曲"><span class="牌">菊花新</span><span class="科">净丑外扮一冠服一行衣一野服上</span>论交却忆十年时。驻马衔杯问谪居。白日丽南隅。别路青青草细。</p>
        
        <p class="白"><span class="科">各相见介</span>我们这数百人。素与裴太仆情洽金兰。义轻生死。未图犬马。遽隔参商。同到长亭。送他一程。<span class="科">净丑</span>呀。果毅都尉李多祚平日与裴太仆极厚。闻得他赍诏已回。怎么到不见来。<span class="科">外</span>李都尉是个有义气的汉子。决不如此。说话之间。远远望见的是李都尉来了。<span class="科">小生扮李多祚便服上</span></p>
        
        <p class="曲"><span class="牌">挂真儿</span>愁听啼鸟频求侣。怜知己刬地分离千里含情。一杯促膝。惆怅青山绿水。</p>
        
        <p class="白"><span class="科">与众相见介小生</span>诸兄到此。想是送裴太仆么。<span class="科">众</span>然。<span class="科">小生</span>呀。诸兄还不知道。那李秦授害老相公的时节。说老相公有反叛之心。如今诸兄上数百人在此。倘若奸人知道。又好说聚众谋反了。诸兄到不如请回。下官少间见裴兄时。道达盛意便了。<span class="科">净丑</span>虽则如此说。难道独是兄送得的。<span class="科">小生</span>下官远回。尚未相会。还有一事要与裴兄商议。故此潜来。若诸兄。昨日一定安慰他过了。何必拘拘在此一送。<span class="科">众</span>正是正是。我们如果有心。他日到岭南去看他便了。猿啼客散暮江头。一别心知两地秋。总为浮云能蔽日。长安不见使人愁。<span class="科">众下生巾服扮病杂扮从小旦扮解子上</span></p>
        
        <p class="曲"><span class="牌">唐多令</span>病骨苦支离。孤身叹路岐。可怜人世隔云泥。瘴雨蛮烟迢递。愁似织。泪如丝。</p>
        
        <p class="白"><span class="科">小生相见介生</span>渭城朝雨浥轻尘。客舍青青柳色新。<span class="科">小生</span>劝君更尽一杯酒。西出阳关无故人。小弟蒙相公国士之知。感仁兄虚左之遇。自足千古。永戴二天。不意昨日赍捧方回。相公已罹大辟。仁兄远谪炎方。既颓太山。复坏乔木。如何是好。<span class="科">生顾介</span>只有兄一人在此么。<span class="科">小生</span>正是。那许多宾客。一齐都来候送。小弟又恐触奸人之忌。一力阻他们回去了。<span class="科">生</span>这个见得极到。<span class="科">末扮堂候官上</span>道叶陶钧力。恩回日月光。<span class="科">见生叩头介</span>小的是平章事魏玄同老爷差来的。爷说多多拜上。向与老相公交厚。今裴爷远行。极该亲自来送。因朝中有事。特差小官赍驴车一辆。俸金百两。奉送老爷。<span class="科">生</span>这驴车我正用得他着。多拜上魏爷。说我都收了。<span class="科">末应下外扮王府官上</span>夜玉妆车轴。秋金铸马鞭。<span class="科">见介</span>小官是瑯邪王差来的。说不好出城送爷。差小官赍黄金百镒。彩段百端。以为赆敬。<span class="科">生</span>多谢了。为我启上大王。说我收了。<span class="科">外应下小生</span>小弟本该远送。苦被微官所缚。不能脱身。聊具杯酒。少壮行色。<span class="科">把酒介</span></p>
        
        <p class="曲"><span class="牌">倾杯玉芙蓉</span>草色青青送马蹄。行止皆无地。<span class="夹白">可怜你</span>孤凤辞巢。匹马投荒。门外风波。眼底暌违。三洲水浅鱼难至。五岭山高雁到稀。生不遇。令英雄短气。问驱驰。何年却向帝城飞。</p>
        
        <p class="白">仁兄。你一向因卢公家眷流居岭南。姻事久羁。如今此去。虽是炎荒辛苦。却好完此终身大事。<span class="科">生</span>哎。李兄。小弟心在朝廷之上。全无室家之思。</p>
        
        <p class="曲"><span class="牌">前腔</span>叹惜人间万事非。挥手从兹去。<span class="夹白">小弟此行。不愁那</span>夜火山妖。毒雾蛮蛇。桂岭炎蒸。鬼国罗施。<span class="夹白">只愁异日呵。</span>王侯第宅皆新主文武衣冠异昔时。生不遇。令英雄有气。叹驱驰。离筵散处白云飞。</p>
        
        <p class="白">小弟就此拜别。<span class="科">别介</span>烟照惨平林。孤云任此心。<span class="科">小生</span>艰难此为别。惆怅一何深。<span class="科">下介生上驴车行介</span></p>
        
        <p class="曲"><span class="牌">普天乐犯</span>柳丝垂。牵愁绪。马声骄。嘶长路。<span class="夹白">我本待</span>颂黄台反正乘舆。<span class="夹白">又谁知</span>赋离骚放逐湘累。飘零何处。一生忠胆能为祟。凤朝阳与孤鹜齐飞。只恨鹰隼张威。</p>
        
        <p class="白"><span class="科">净扮将官上</span>金坛申将礼。玉节受军符。<span class="科">见生叩头介</span>小官是河南巡抚狄仁杰老爷差来的。说拜上裴爷。聊具菲仪百金。为一路盘费。改日回朝。还要上本与裴爷白冤。<span class="科">生</span>远劳你了。多拜上你家老爷。<span class="科">净应下生</span></p>
        
        <p class="曲"><span class="牌">朱奴儿犯</span>看衡阳雁飞锦字。听罗浮猿啼哀泪此时对景遥相忆。益添我旅思凄其。远指竹王祠。烟藏翡翠。逢人岭外稀。更自伤情处。桄榔椰叶暗蛮溪。</p>
        
        <p class="白"><span class="科">外丑扮官吏上</span>岭外资雄镇。朝端宠节旄。<span class="科">见生叩头介</span>官吏是岭南刺史差来迎接老爷的。<span class="科">生</span>多劳你们了。你们暂且先回。<span class="科">外丑</span>要领回书。<span class="科">生</span>你说我得罪于朝廷。今为老爷部下编民。不好回得书。到日自来拜谢。<span class="科">外丑应下末扮院子上</span>天南愁绪绝。临行意绪长。<span class="科">见生叩头介</span>小人是卢老夫人差来接爷的。<span class="科">生</span>老夫人一向好么。<span class="科">末</span>仗庇粗安。<span class="科">生</span>我一到此。要拜谒老夫人。你随我同去。<span class="科">末应介</span></p>
        
        <p class="曲"><span class="牌">尾声</span><span class="科">生</span>南浮涨海人何处。梦断王孙归路迷。落日亭亭向客低。</p>
        
        <p class="落诗">潮州南去接宣溪。<br />云水苍茫日向西。<br />客泪数行先自落。<br />鹧鸪休傍耳边啼。</p>
        
        <h2 id=ch10 class="chapter"><span class="出题">第十出　婿谒</span></h2>
        
        <p class="曲"><span class="牌">长相思</span><span class="科">老旦扮卢母旦同上</span>琐窗寒。怨寂寥。更忆王孙魂转。踏莎行路遥。<span class="科">旦</span>玉楼春。景自饶。我倦寻芳困碧桃。绮罗香渐销。</p>
        
        <p class="白"><span class="科">老旦</span>春日载阳。出自东方。<span class="科">旦</span>肃肃鸨羽。集于苞桑。<span class="科">老旦</span>所谓伊人。格车乘黄。<span class="科">旦</span>劳心怛怛。曷维其亡。<span class="科">老旦</span>我一向为你摽梅待日。破瓜无期。如今裴郎也谪在岭南。你的终身事到可完了。但他弱质伶仃。怎耐鞭笞痛楚。豪门安乐。那禁道路流离。未知他在路上安否何如。又未知何日得到这里。前日已差院子过岭去迎他。一去音信杳然。好生放心不下。</p>
        
        <p class="曲"><span class="牌">二郎神</span>心如捣。为征人愁占蓍草。尽日绵绵思远道。他青年贵介。怎禁途路岧峣。须知芳草伴人还易老。更风霜有谁相靠。粤云遥。好教人孤帷望断征轺。</p>
        
        <p class="曲"><span class="牌">前腔</span><span class="夹白"><span class="科">旦</span>母亲。你</span>休焦。长沙虽远曾羁年少。世事茫茫难自料。<span class="夹白"><span class="科">背介</span>虽则如此说。</span>关山阻隔。知他甚处飘飖。人在梦中何日到。好教我长皱眉梢。<span class="科">转身介</span>中庭悄。听娇莺声声若诉无聊。<span class="科">生巾服末从上</span></p>
        
        <p class="曲"><span class="牌">啭林莺</span>夕阳影里斜度鸟。回瞻乡路迢遥。<span class="夹白">老夫人家去此还有多少路。<span class="科">末</span>过石桥便是了。<span class="科">生</span></span>蓝桥应有裴航棹。<span class="科">整衣介</span>试征衣山翠拂行镳。<span class="夹白"><span class="科">到介末</span>此间已是。裴爷少待。<span class="科">进报介生</span>你看</span>幽居悄悄。蝶悬蛛网无人到。<span class="夹白"><span class="科">老旦对末介</span>快请进来。<span class="科">顾旦介</span>孩儿。你且进去。<span class="科">旦应介</span>舞榭妆楼处处遮。门前初下七香车。<span class="科">下末出请生进介生</span></span>坐相邀。秦楼迳入。耳畔恍闻箫。</p>
        
        <p class="白">岳母请坐。女婿拜见。<span class="科">老旦</span>行路辛苦。免拜罢。<span class="科">生拜介</span>江入千峰暮。花连百粤春。<span class="科">老旦答拜介</span>秦楼怜白发。楚泽怨青萍。院子。快备饭来。<span class="科">末应介老旦</span></p>
        
        <p class="曲"><span class="牌">前腔</span>风尘荏苒音信杳。教人梦想常劳。<span class="夹白">今日呵</span>相逢更觉伤怀抱。<span class="夹白">你</span>数奇未偶忠信涉波涛。驱驰缥缈。又未审程途安好。挹丰姿。卫郎玉润。愁破在今朝。</p>
        
        <p class="白">贤婿。你已往的事。老身尽知。只是一路上不辛苦么。<span class="科">生</span>听禀。</p>
        
        <p class="曲"><span class="牌">啄木鹂</span>嗟鸣凤。恨鸷鸮。赋就悲生同鵩鸟。喜得管鲍交情。多怜范叔绨袍。<span class="夹白">因此上</span>虞翻落魄心犹傲。形容幸不沦枯槁。<span class="夹白"><span class="科">老旦</span>这等还好。<span class="科">生背介</span></span>暗心焦。屏悬孔雀。何日鹊填桥。</p>
        
        <p class="白">岳母一向好么。<span class="科">老旦</span></p>
        
        <p class="曲"><span class="牌">前腔</span>悲离玦。折大刀。蒲柳摧残同露草。欲问我尽日行藏。只看短鬓萧萧。<span class="夹白">幸得</span>桃花一树堪娱老。<span class="夹白">又叹</span>红鸾影里孤星照。<span class="夹白">今日得你到这里呵。</span>耀蓬蒿。屏开孔雀。卜日鹊填桥。</p>
        
        <p class="白"><span class="科">末</span>禀老夫人。饭已设在后亭了。<span class="科">老旦</span>请进少坐。</p>
        
        <p class="落诗"><span class="科">老旦</span>逆旅相逢处。<br />江村日暮时。<br /><span class="科">生</span>长安如梦里。<br />何日是归期。</p>
        
        <h2 id=ch11 class="chapter"><span class="出题">第十一出　计谄</span></h2>
        
        <p class="曲"><span class="牌">生查子</span><span class="科">丑扮李秦授上</span>孺子犯天威。远谪投荒裔。只道瘴烟悲。却赴鸳鸯会。</p>
        
        <p class="白">祸兮福所倚。福兮祸所伏。裴伷先违犯圣上。伤触我们。前日决杖一百。流发岭南。谁想这贼骨头打又打他不死。去到岭南。恰好他原定的妻子正在此处。只当选他去做亲。甚是气他不过。不免往见魏王。商议一计。安排他才好。迤逦行来。此间已是魏府了。有人在此么。<span class="科">小旦扮内官上</span>当年许史宅。昭代帝王家。那一个在这里。<span class="科">丑去须趋揖介</span>老公公拜揖。补阙李秦授求见大王。<span class="科">小旦</span>李补阙是有须的。如何没了须。<span class="科">丑</span>老公公不生须。小孩儿焉敢生须。<span class="科">小旦</span>这官儿到会讲话。俺与你通报便是。<span class="科">丑仍上须介旦向内介</span>大王有请。<span class="科">净扮武承嗣上</span></p>
        
        <p class="曲"><span class="牌">前腔</span>带冕侍黄扉。棨戟开朱邸。尊酒送良时。歌舞娱长夜。</p>
        
        <p class="白"><span class="科">小旦报介净</span>着他进来。<span class="科">小旦引丑进见介</span>李秦授拜见大王。<span class="科">净</span>补阙少礼。补阙今日到来。有何见教。<span class="科">丑</span>裴氏伯姪。冲突圣上。触犯大王。甚是可恶。后来裴炎斩首市曹。伷先却从薄罚。谁想伷先杖后。毕竟不死。流到岭南。恰好他定的妻子也在那里。却不是到成就了他的亲事。心中甚是不甘。特来启上大王。须在圣上面前撺掇一声。杀了他才好。<span class="科">净叹介</span>你那里知道。前日召见的时节。我再三劝杀了他。谁想圣意甚是为他。着实称赞他。到像有些看上了他的意思。倘若召用了他。如何是好。<span class="科">丑</span>这也不难。我们就把奉承张昌宗的嘴脸。掇将转去奉承他便了。<span class="科">净</span>他是个蹊跷古怪的人。如何好奉承的。况且他心怀旧怨。怎么肯与我们干休。<span class="科">丑</span>既然如此。下官有一计在此。如今圣上宫中止是张昌宗弟兄侍寝。他们近来也觉有些厌倦。我们及早多进几个人进去。使圣上应接不暇。自然不思量他了。<span class="科">净</span>说得有理。妙妙。只是一时那得有这等豪杰。<span class="科">沉吟介</span>有了。我见那户部郎宋之问。丰姿出众。才学过人。这人去得么。<span class="科">丑</span>大王还不知道。他前日献明河篇求用。圣上道他有口过。不中意他。如何去得。大王。你道这件事那里用得才学着的。我到访得有两个人。一个是御医沈南璆。一个是和尚薛怀义。现在千金公主家里。这两人呵。</p>
        
        <p class="曲"><span class="牌">剔银灯</span>论丰姿非凡可拟。况材具如今无比。一朝圣上诚欢喜。是微臣区区孝意。二人在朱门久栖。论亲情岂容他自私。</p>
        
        <p class="白"><span class="科">净</span>好好。正是这等样为朝廷。才见得是个补阙。这件事明日早朝就要奏闻圣上了。裴伷先那一节。还须要你在意。</p>
        
        <p class="曲"><span class="牌">前腔</span>他狂言甚无忌讳。奈圣恩反加宽恕。料来已作炎荒鬼。那恇他如鱼得水。这厮少年场妄为。要留心好寻他事机。</p>
        
        <p class="白"><span class="科">丑</span>领命。</p>
        
        <p class="落诗"><span class="科">丑</span>南天瘴疠和。<br />行矣慎风波。<br /><span class="科">净</span>明朝有封事。<br />数问夜如何。</p>
        
        <h2 id=ch12 class="chapter"><span class="出题">第十二出　成婚</span></h2>
        
        <p class="白"><span class="科">末扮院子上</span>一饮琼浆百感生。玄霜捣尽见云英。蓝桥便是神仙窟。何必崎岖上玉京。自家卢府中院子是也。今日俺小姐与裴太仆爷成亲。不免在此伺候。但见皎皎明月。煌煌列星。鲜洁洁玉宇云开。碧澄澄银河水莹。香焚百和。拂拂霏霏。正看宝鼎长春。灯上九微。灿灿烂烂。还见璚台不夜。缤缤纷纷的杏梁桂栋。掩映琉璃。鲜鲜灼灼的椒合兰房。蔽亏黼绣。锦炫金铺。熌熌烁烁。凤吐流苏带晚霞。玉朗珠明。陆陆离离。龙衔宝树迎朝日。更有那妖妖娆娆的夜月情。朝云笑。佳人绝世无双。合配着濯濯轩轩的春柳态。晓霞标。快婿当年少匹。这壁厢正当贮来金屋。亭亭才赋摽梅。那壁厢恰好谪下瑶池。盈盈便欲采荇。熀熀的的玉勒金鞭的龙媒麟种。准备那仙子会星桥。玲玲珑珑绝疎珠箔的鸾驭鹓舆。专待那嫦娥离月殿。华堂上摆列着鹅笙象板。龙鸣笛。凤翼箫。一声声奏出相和之音。绣阁中陈设着鸾镜鸳帷。龙须席。凤纹衾。一件件铺就成双之象。尊开玄碧。清清湛湛。遥引着蒲涧兰湖。肴荐芳馨。馥馥芬芬。尽指着香林神草。只见那合欢杯。连理衣。交龙锦。双丝绢。同功绵。比翼扇。并根粒。行行列列的尽是祯符。又见那合欢结。连理树。交颈鸳。双飞燕。同心鸟。比目鱼。并蔕花。叠叠重重的悉呈瑞应。晴光渐煖。急酿成氤氤氲氲的一阵麝兰香。和风乍来。又送到丁丁当当的几声环珮响。碧箫袅袅。早是那佳期将近。仙人楼上凤凰飞。翠杼沉沉。会见那好事非遥。织女桥边乌鹊起。皛皛的雀屏开处。分明叶叶相当。雍雍的凤卜占来。真个枝枝相值。人如月。夜如年。欢情泄泄。不羡他神游阆苑三千。朝行云。暮行雨。笑脸依依。不数那梦到巫山十二。但愿璧月夜夜满。山盟海誓不渝。更祈琼枝朝朝新。地久天长无量。正是王孙帝女下仙台。金榜珠帘入夜开。遽惜琼筵欢正洽。惟愁银箭晓相催。道犹未了。夫人早到。<span class="科">老旦上</span></p>
        
        <p class="曲"><span class="牌">意难忘前</span>春色正芳妍。看群祥既集。二姓交欢。画屏凝瑞霭。宝扇拥香烟。</p>
        
        <p class="白">可怜桃李径。更绕凤皇台。仙媛乘鸾日。天孙捧雁来。院子那里。<span class="科">末应介老旦</span>今日裴爷与小姐成亲。吩咐安排筵席。可曾完备未曾。<span class="科">末</span>完备多时了。<span class="科">老旦</span>吉时已到。吩咐掌礼请新人。<span class="科">末应叫掌礼介净扮掌礼上向内揖念介</span>伏以风流才子谪遐方。潇洒佳人出华堂。烛影辉煌当此际。分明一对好鸳鸯。云云。<span class="科">又揖念介</span>鸾车凤驾初来到。玉树琼枝相映耀。金鸭香浮敞玳筵。神仙一对离蓬岛。云云。<span class="科">生巾服旦冠带丑外小生扮从随上</span></p>
        
        <p class="曲"><span class="牌">意难忘后</span>蟾宫畔。鹊桥边。是人世神仙。听箫声缥缈。凤影联翩。</p>
        
        <p class="白"><span class="科">生旦拜照常科净念介</span>伏以才郎女貌相当。天然吩咐成双。地久天长难计。五男二女成行。男作公卿将相。女嫁君宰侯王。从此荣华富贵。更兼福寿无疆。云云。<span class="科">各送酒照常科</span></p>
        
        <p class="曲"><span class="牌">惜奴娇</span><span class="科">生</span>璧月高悬。更彩云万朵。画堂绕遍祥光满。华烛荧荧星灿。试看孔雀屏间。鸣凤楼中。于飞双燕。<span class="科">合</span>欢宴。随鸾鹤入青冥。此际裴航堪羡。</p>
        
        <p class="曲"><span class="牌">前腔</span><span class="科">旦</span>天边。金汉初填。正碧霄万里。片尘无染双星见。桂帐飘飘风煖。试看玳瑁梁间。苏合香中。双栖海燕。<span class="科">合</span>欢宴。看玉杵会蓝桥。此际云英堪羡。</p>
        
        <p class="曲"><span class="牌">鬭宝蟾</span><span class="科">老旦</span>蹁跹。谪下双仙。是有缘千里。一朝相见。似双丝彩缬同心金篆。辉灿。香飘连理盘。光生比目鲜。<span class="科">合</span>结良缘。从此赋就桃夭。看取欢情无限。</p>
        
        <p class="曲"><span class="牌">前腔</span><span class="科">众</span>联绵。会合双鸾。是女床飞集。归昌相唤。似团团宝镜动摇纨扇。璀灿。合欢照四筵。同心影万年。<span class="科">合</span>结良缘。从此曲奏关雎。管取欢期无限。</p>
        
        <p class="曲"><span class="牌">锦衣香</span><span class="科">生旦</span>洛浦边。天台畔。巫岫巅。江皋岸。红线姻联。赤绳缘绊。<span class="夹白">说甚么</span>云来似墨瘴如烟。且吹箫凤岭。合卺龙川。<span class="科">合</span>喜中屏却从借剑。看批鳞已成奠雁。此日缘非浅。百年姻眷。兔丝根蔕从风无断。</p>
        
        <p class="曲"><span class="牌">浆水令</span><span class="科">老旦众</span>最堪夸玉姿郎面。恰相逢桃花妇颜。遥看五岭作盟山。还将涨海设誓弥坚。<span class="科">合</span>今日里天可鉴。休教沟水东西怨。南山上。南山上。鸳鸯不散。长交颈。长交颈。欢庆千年。</p>
        
        <p class="曲"><span class="牌">尾声</span><span class="科">共</span>洞房佳气春应满。看锦帐香温梦煖。莫使灵虬促夜阑。</p>
        
        <p class="落诗">银汉星回一道通。<br />青鸾飞入合欢宫。<br />若非群玉山头见。<br />会向瑶台月下逢。</p>
        
        <h2 id=ch13 class="chapter"><span class="出题">第十三出　春游</span></h2>
        
        <p class="曲"><span class="牌">逍遥乐</span><span class="科">小旦带丑净扮侍女上</span>隔院春催紧。多少落英相倚恨。青娥红脸笑来迎。向碧阑干外。赤玉楼前。缓步闲吟。</p>
        
        <p class="诵"><span class="牌">集古曲</span>枝中水上春并归。长杨扫地桃花飞。清风吹人光照衣。光照衣。在凤楼。弄娇响。发清讴。</p>
        
        <p class="白">奴家可汗之女。性喜繁华。情躭弦管。如今春光垂暮。花气渐阑。趁此晴日好怀。且向园中少步。侍儿们随我来。<span class="科">净丑老旦旦随行介</span></p>
        
        <p class="曲"><span class="牌">宜春令</span><span class="科">小旦</span>穿芳径。步翠茵。薄罗衣风来自轻。柔情耿耿。为花长抱三春恨。扑风尘香褪衣襟。筛斜日帘移碎影。<span class="夹白">人都说白草城中春不入。看起我那园中的光景呵。</span>算分明。名园金谷。皇州淑景。</p>
        
        <p class="曲"><span class="牌">前腔</span><span class="科">众</span>银题影。玉砌阴。促东风春归几程。徘徊对景。隔林啼鸟如相问。飞不到半点红尘。扫不开几重绿荫。<span class="夹白">郡主。你这等花容月貌。埋没在这里。</span>算分明。鸾栖枳棘。花埋幽径。</p>
        
        <p class="白"><span class="科">小旦</span>且喜今日闲在此。你们把平日学的歌舞。将来闲耍一回。<span class="科">众应介</span></p>
        
        <p class="曲"><span class="牌">金字经</span><span class="科">吹笛介</span>暗飞声。散入春风满洛城。曾绝朱缨吐锦茵。茵也么茵。愁中柳尽生。<span class="夹白">想那</span>宋袆风流韵九成。</p>
        
        <p class="曲"><span class="牌">前腔</span><span class="科">弹琵琶介</span>寄春情。掩抑凄锵多好声。袖拂龙门空自生。生也么生。怀风殊复清。<span class="夹白">想那</span>发种明君怨未平。</p>
        
        <p class="曲"><span class="牌">前腔</span><span class="科">歌介</span>动朱唇。春煖江城斜日阴。舌上宫商且杂陈。陈也么陈。莺啼汉苑春。<span class="夹白">想那</span>抚节韩娥度曼声。<span class="科">舞介</span>试抖身。长袖回鸾市欲倾。鹤顾低鬟逐上声。声也么声。衫飘曲未成。<span class="夹白">想那</span>飞燕翩翩掌上轻。</p>
        
        <p class="曲"><span class="牌">猫儿坠</span><span class="科">小旦</span>清歌艳舞。飞雪共停云。莫惜追欢笑语频。蛾眉好趁汉宫春。<span class="科">合</span>娉婷。且乐青镜韶年。白昼芳辰。</p>
        
        <p class="白"><span class="科">众</span>郡主。你看天色已是晚了。</p>
        
        <p class="曲"><span class="牌">前腔</span>开林选胜。浮影忽西沈。杰阁烟含石气青。一方明月可中庭。<span class="科">合前</span></p>
        
        <p class="落诗">锦城丝管日纷纷。<br />半入江风半入云。<br />此曲只应天上有。<br />人间那得几回闻。</p>
        
        <h2 id=ch14 class="chapter"><span class="出题">第十四出　订访</span></h2>
        
        <p class="曲"><span class="牌">一翦梅</span><span class="科">小生僧扮骆宾王上</span>振锡空山踪迹幽。象外浮游。世外闲游。腰间犹佩旧吴钩。谋在心头。恨在眉头。</p>
        
        <p class="白">古来名利若浮云。人生倚伏信难分。朱门无复张公子。灞亭谁识李将军。自家骆宾王是也。向与李英公共起义兵。同讨武氏。不意英公败亡。我以计脱。祝发为僧。改号无名。避迹岭南。岂欲暂脱是非。正思永离生死。我想起来。奔走风尘。终为自迷爱欲。皈依净土。方能不堕湼槃。打破了几座愁城。跳出那无边苦海。神开金叶。尘洗玉池。四大体真无拘束。夜诵灵花。晨踏忍草。二六时常得逍遥。绕禅扉淡淡蓬山青不断。侵讲席泠泠液水碧常流。开关又闭关。那管落花飞梵宇。出定复入定。不知巢燕污袈裟。礼金姿。瞻宝相。百道毫光。映七宝雕床闪闪。参象座。展蜂台。千条缨络。随五云锦带飘飘。金花银花青莲花。谁识何时开放。银钵玉钵水晶钵。忽从甚处飞来。炉焚馥馥芬芬非云非雾的旃檀香。瓶注清清净净似玉似冰的琉璃水。岭头梅萼。灿灿烂烂间昙花。天外猿声。切切凄凄和梵语。瘴海空山热。而火宅自晨凉。雷州白日蒙。而重昏常夜晓。哎。布衲丝绦。挂着一轮明月。何必紫绶金章。麻鞋竹杖。踏破几处孤云。岂羡雕轮珠履。吐忠义于纸上。皆是业障缘尘。何如臆藏贝叶。咏月露于毫端。尽属妄言绮语。孰若舌吐青莲。呸社鼠城狐。不过毒龙狂象。岂必伏降。牝鸡啄燕。亦是水怪山妖。任他伎俩。永断那无明无无明。自然火内披莲。收拾了非想非非想。毕竟空中生树。不住子。不住心。不住天。参透空即是色。住于无住。无生篇。无生乡。无生观。看破色即是空。生乃不生。真个六念静心猿。果然三循祛爱马。但我道念虽坚。尘缘未尽。杖锡所到。车马随来。如何是好。今日少闲。恐又有客相访。我且闭了庵门。趺坐片时。正是道性深寂寞。世情多是非。<span class="科">虚下净便服扮张说末野服扮俞文俊上</span></p>
        
        <p class="曲"><span class="牌">前腔</span><span class="科">净</span>耿耿丹心白日愁。社稷堪忧。狐兔堪忧。<span class="科">末</span>苍梧远窜几经秋。尘染貂裘。风入骦裘。</p>
        
        <p class="白"><span class="科">相见介净</span>下官凤阁舍人张说是也。因不证魏元忠反。忤于张昌宗。被流岭南。<span class="科">末</span>小生江陵布衣俞文俊是也。天后欲改新丰为庆山县。朝臣莫敢进谏。我伏阙直言。天后大怒。远窜此地。张大人。昨与刘将军相期。往访裴太仆。此时还未见来。<span class="科">净</span>想就到了。<span class="科">外扮刘生武巾便服上</span>英名振关右。雄气逸江东。游侠五陵内。去来三秦中。自家铁骑将军刘生是也。平生负气。浪游岭南。昨张舍人俞布衣相期往谒裴太仆。闻他是个豪侠的人。只索走一遭也。<span class="科">相见介末</span>我们在此等久了。刘将军。我闻骆宾王削发为僧。隐迹在此。我辈今日先访了他。明日同去见裴太仆。<span class="科">净</span>向来士夫都讲道学。如今道学败了。都学逃禅。若吾辈去访骆丞。人又好说我们逃禅了。<span class="科">外</span>这也不妨。<span class="科">净</span>但是他改名在此。我们相见时。不必道破他。<span class="科">末外</span>正是。<span class="科">众行介</span>不知香积寺。数里入云峰。有人在此么。<span class="科">小生上</span>是那个。<span class="科">开门相见介众</span>上人稽首。<span class="科">小生</span>诸公何来。<span class="科">众</span>特叩禅关。专求指教。<span class="科">小生</span>山僧形同槁木。心若死灰。何劳诸公枉顾。既到在此。就在小庵坐谭片时。<span class="科">净</span>敢问上人。何以为宗。<span class="科">小生</span></p>
        
        <p class="曲"><span class="牌">太师引</span>论禅宗净业开灵鹫。憩龙宫烟花自幽。磬声鸣巢乌飞集。优昙树常挂狝猴。<span class="夹白">把</span>无名业网来参透。苦海内急忙回首。<span class="夹白">承诸公枉顾。无以为款。</span>愧无有芳尊劝酬。空山里共相邀漱齿寒流。</p>
        
        <p class="曲"><span class="牌">前腔</span><span class="科">末</span>缘尘业障俱乌有。说法处三生点头。笑支遁求山隐远。羡维摩面壁嵩丘。<span class="科">外</span>香林尚种先生柳。拂青萍气挟长秋。<span class="夹白"><span class="科">净</span>上人。你已登彼岸。我尚溺迷津。</span>戴南冠愧学楚囚。今日里逢君。似泛虚舟。</p>
        
        <p class="白"><span class="科">外</span>上人。太仆裴伷先也流在此。吾辈相期访他。欲偕上人同往。不知尊意如何。<span class="科">小生</span>诸公青云贵客。臭味相投。正该相访。山僧是世外之人。况避迹深山。不得追随了。<span class="科">末</span>上人。裴太仆忠肝侠骨。虚左迎宾。正是我辈中人。上人既卓锡此地。岂可不一相识。那裴太仆呵。</p>
        
        <p class="曲"><span class="牌">三学士</span>贾傅才高多朗秀。更兼倜傥风流。西园向慕夷门客。东观羞为白版侯。取日虞渊遭佞搆。邀杖履好共游。</p>
        
        <p class="曲"><span class="牌">前腔</span><span class="科">外</span>抗疏撄鳞真罕有。更兼他意气横秋。<span class="夹白"><span class="科">净</span>上人。</span>你高人应下陈蕃榻。我逐客还登谢朓楼。<span class="科">小生</span>豪杰堪为方外友。明日里愿共游。</p>
        
        <p class="白">既承诸公相挈。须索同往。<span class="科">众</span>明日相候同行便了。</p>
        
        <p class="落诗"><span class="科">净</span>萧寺房廊竹飐风。<br /><span class="科">末</span>几年辛苦与君同。<br /><span class="科">外</span>心中无限不平事。<br /><span class="科">小生</span>一宵清话又成空。</p>
        
        <h2 id=ch15 class="chapter"><span class="出题">第十五出　侠晤</span></h2>
        
        <p class="曲"><span class="牌">卜算子</span><span class="科">生带杂扮院子上</span>南越暂羁身。瘴海沈云黑。它乡倒屣有佳宾。门外多车辙。</p>
        
        <p class="白">旧国经年别。关河万里思。归心惟有梦。掩泣向南枝。下官面奏彤庭。放逐桂岭。幸岳母向流此地。得谐秦晋。虽未展报国之心。反得遂有室之愿。且喜杖头颇堪取酒。囊中尽可留宾。座有高人榻。门多长者车。生平志愿足矣。院子。有客相访。快来通报。<span class="科">杂应介净小生末外同上</span></p>
        
        <p class="曲"><span class="牌">前腔</span>褦襶访兰英。下马炎威失。垂杨一带绕朱门。远草俱含碧。</p>
        
        <p class="白"><span class="科">杂通报介生出迎进见介生</span>诸公飞鸾翔凤。望重时流。<span class="科">小生</span>羊质虎皮。实切素想。<span class="科">众</span>裴兄侠节雄风。抗取日之义。英年贵族。虚下风之怀。久愿识荆。实忻御李。<span class="科">生见小生惊介</span>骆兄为何祝了发。<span class="科">小生</span>山僧无名。避迹久矣。<span class="科">生沉吟介</span>我知道了。<span class="科">外背介</span>看他远心旷度。翩翩豪举。刘生一腔热血。今番有用处了。<span class="科">生</span>张大人。朝廷之上。自大人谪贬。老成雕谢。只有狄梁公一人砥柱中流。其余碌碌庸才。国事如之奈何。<span class="科">净</span>下官何足挂齿。只是承嗣鸱张。秦授狐媚。窃窥神器。毒流缙绅。我辈深为痛心。<span class="科">生</span>俞先生以布衣伏阙谪居瘴疠。更为难得。<span class="科">末</span>小生怒臂当车。自取戮辱。惭愧惭愧。<span class="科">生</span>敢问刘将军何以便挂冠了。<span class="科">外</span>下官少负意气。岂肯北面以事妇人。既不能借尚方之剑。以斩佞臣。只索拂衣归隐。<span class="科">生</span>上人教振禅林。性超尘外。视我辈之升沈。真是一场大梦。<span class="科">小生</span>山僧枯槁之人。何足比数。据山僧鄙见。唐家王气方隆。牝鸡之鸣有日。魍魉之技将穷。诸公不足为虑。<span class="科">生</span>既辱冒暑枉顾。小园尽可纳凉。聊陈鸡黍。请教片时。<span class="科">众</span>不当奉扰。<span class="科">生</span>叫院子。快设酒到西园水阁上来。<span class="科">杂应介生请众行介</span>薜荔山径入。荷芰水亭开。<span class="科">杂</span>禀老爷。酒完备了。<span class="科">生送酒介</span></p>
        
        <p class="曲"><span class="牌">画眉序</span>西园宴佳客。醁蚁冰浆尽浮碧。看池荷跳浪。泪珠倾滴。心哽咽。狐鼠当途。欢宴会羊求相集。<span class="科">合</span>清泉百尺寒飘栗。且醉碧纱窗北。</p>
        
        <p class="曲"><span class="牌">前腔</span><span class="科">众</span>槐阴覆庭屋。翠葆当轩弄金色。碾玉盘朱李。静沈寒碧。瞻北阙。有日刀头。笑佞幸都冠巾帼。<span class="科">合前生</span></p>
        
        <p class="白">诸公。夕阳西下。野烟如织。景色尽可佐觞。我辈须开怀畅饮。</p>
        
        <p class="曲"><span class="牌">滴溜子</span><span class="科">净末</span>你道是。你道是园林烟雾如织。又谁知。又谁知繁阴转移蔽日。<span class="夹白">罢罢。</span>拚一死五羊城北。<span class="科">小生外</span>且把人间闲是非。总付浮沤迹。共醉高歌。莫负杯浮琥珀。</p>
        
        <p class="曲"><span class="牌">鲍老催</span><span class="科">众</span>乡关阻隔。炎云眇眇遮山色。愁肠切切头应白。喜朋侪共闲。歌情绸密。黄昏月照归未得。消愁饮尽杯中沥恐杯将尽愁无极。</p>
        
        <p class="曲"><span class="牌">双声子</span><span class="科">众</span>论交谊。论交谊习习风生腋。遇知心。遇知心恳恳盟金石。投车辖。投车辖。情未极。情未极。拚夜深沉醉。冰盘狼籍。</p>
        
        <p class="曲"><span class="牌">余文</span><span class="科">众</span>竹影桐阴映瑶席。雪藕冰壶泻玉沥。可惜情长马归急。</p>
        
        <p class="落诗">万户伤心生野烟。<br />平台宾客有谁怜。<br />相逢意气为君饮。<br />愁破方知酒有权。</p>
        
        <h2 id=ch16 class="chapter"><span class="出题">第十六出　谋归</span></h2>
        
        <p class="曲"><span class="牌">凤皇阁</span><span class="科">旦上</span>蒹葭倚玉。晓起邀郎画翠蛾。青棠新种映丝萝。堪笑鸳鸯独宿。更怜那燕巢故土。</p>
        
        <p class="白">结发为妻子。苍茫云海间。沉吟对迁客。叹息未应闲。奴家自嫁裴郎之后。见他座客常满。尊酒不空。终日与宾客们往来。但恐那奸邪知道。或把聚众的名色诬害他。也不可知。昨日母亲教我劝阻他。我想他慷慨好交。一定不肯听的。这几时来。我常见他枌榆在念。归兴甚浓。少间待他出来。且把母亲的说话劝他一番。若不听时。到不若随他回去。那时只好敛迹在家。岂得复与人来往。或者得以保全。道犹未了。裴郎早到。<span class="科">生上</span></p>
        
        <p class="曲"><span class="牌">前腔</span>花明五岭。北雁归飞入杳冥。何时不起故园情。喜得佳宾顾问。酿绿蚁床头未罄。</p>
        
        <p class="白">夫人拜揖。<span class="科">旦</span>相公万福。你在何处来。<span class="科">生</span>我倍那宾客们来。<span class="科">旦</span>相公。我常闻大臣退废。当闭门谢过。不宜交通宾客。况且如今法令严酷。你终日与宾客往来。只恐那告密的奉承奸佞。不说你结客论交。反说你招亡纳叛。以妾论之。及早谢绝。庶可自全。相公。你听我道。</p>
        
        <p class="曲"><span class="牌">桂枝香</span>孤臣匡正。群凶怀恨。若不计就藏身。只恐那含沙射影。早潜踪杜门。潜踪杜门。交游远屏。莫教开衅。细评论。须知得罪风霜苦。莫负全生天地仁。</p>
        
        <p class="白"><span class="科">生</span>夫人。你道这些宾客呵。</p>
        
        <p class="曲"><span class="牌">前腔</span>庙廊豪俊。山林嘉遯。终不然为患难相侵。肯废却金兰投分。且招寻友朋。招寻友朋。凭伊搆衅。存亡何论莫劳神。人生自古谁无死。怎负平生结客心。</p>
        
        <p class="白"><span class="科">旦</span>相公。你与宾客往来。虽是好事。但远弃坟墓。在此终日宴乐。恐非事体。<span class="科">生</span>夫人说那里话。我丘陇荒芜。归心久切。但恐道路艰苦。不知你与岳母意下如何。<span class="科">旦</span>相公所见。这是正理。奴家焉敢有违。就请母亲出来。商议同行便了。母亲有请。<span class="科">老旦卢母上</span></p>
        
        <p class="曲"><span class="牌">海棠春</span>凭轩涕泗流。羁望伤千里。</p>
        
        <p class="白"><span class="科">见介</span>女孩儿。你接我出来。有何话说。<span class="科">旦</span>官人故园兴思。欲图归计。特请母亲商议同行。<span class="科">老旦</span>哎。此事却好。只怕被人得知。恐有不便。<span class="科">生</span>这都在女婿身上。岳母放心。<span class="科">老旦</span>既是这等。就此收拾起程。</p>
        
        <p class="曲"><span class="牌">长拍</span><span class="科">生</span>望里关山。望里关山。王孙愁绪。白云飞故乡何处。<span class="科">老旦</span>那岭头梅树。几翻儿心惨流离。山树啭黄鹂。喜声声向枝头唤人归去。客里凄凉谁共语。怎禁得涉水登山道路时。<span class="科">旦</span>盼垂杨那虞坂旧风色。料难免依依故主凄其。</p>
        
        <p class="曲"><span class="牌">短拍</span><span class="科">生</span>落魄天涯。落魄天涯。浮云流水。改村妆潜行岭陲。去去首重回。弃旧游几番萦系。盼不见晋原迢递。怎能勾随风直至。策归骑返乡闾。</p>
        
        <p class="曲"><span class="牌">尾声</span><span class="科">共</span>遥看故国三千里。无限风波诉与谁。<span class="夹白">只</span>恐岭外还将轻骑追。</p>
        
        <p class="落诗">西原驿路挂城头。<br />人自伤心水自流。<br />日暮征帆何处泊。<br />烟波江上使人愁。</p>
        
        <h2 id=ch17 class="chapter"><span class="出题">第十七出　毒媚</span></h2>
        
        <p class="曲"><span class="牌">双劝酒</span><span class="科">净扮武承嗣上</span>椒房至亲。威权日甚。朝朝纵淫。时时献佞。终教册立做储君。难道只位极人臣。</p>
        
        <p class="白">俺武承嗣心极狼贪。计工狐媚。俺姑娘于诸姪中最是喜我。常要立我为太子。无奈狄仁杰他们再三谏阻。我想起来。他们与我非亲非眷。不肯也罢了。那张昌宗与俺姑娘相好。也该看亲情分上。成就我做个太子也好。如何也教不要立我。<span class="科">怒介</span>张昌宗。张昌宗。你只与我姑娘在被窝中图些快活罢了。怎么也来干预朝廷大事。这几日来。闻得有个召庐陵王的意思。我心上甚是烦恼。怎得个知心的人儿来解一解闷才好。<span class="科">丑秦授上</span></p>
        
        <p class="曲"><span class="牌">普贤歌</span>权门奔走便头低。一出人前狐假虎威。逢人逞滑稽。随机搆是非。势利小人如我有几。</p>
        
        <p class="白"><span class="科">笑介</span>笑我李秦授。甘为牛马走。杀人以媚人。作事堪遗臭。我前日奉魏王之命。打听裴伷先踪迹。不恇他竟自回去了。不免报与魏王知道。断送了他的性命。有何不可。此是魏府门首。不免径入。大王参拜。<span class="科">净</span>补阙少礼。<span class="科">丑</span>下官有一机密事情。特来禀上大王。<span class="科">净</span>俺这几日心中不乐。你这事儿可与我消得愁。解得闷的么。<span class="科">丑</span>怎么消不得愁。解不得闷。<span class="科">净</span>你且说来。<span class="科">丑</span>下官前日奉大王之命。差人前往岭南探听裴伷先踪迹。说他带了岳母妻子。私自逃归去了。昨又差人到他家里细访。果然躲在家里。如今不若乘此机会。拿来杀了他。却不是好。</p>
        
        <p class="曲"><span class="牌">大迓鼓</span>长流出帝畿。蛮方安置。岂得潜归。他昭关夜遁非无意。那五陵报怨更堪虞。莫教养寇容奸。及宾有鱼。</p>
        
        <p class="白"><span class="科">净</span>他虽然逃走回家。论法止该改配边远地方。如何杀得他。不若吩咐法司官。教他只说罪坐夫男。把裴伷先改流塞外。他的妻子岳母仍旧发回岭南。那时节妻在南。夫在北。待他孤身上路。叫解子谋害了他。却不是斩草除根的计儿。<span class="科">丑</span>妙计妙计。</p>
        
        <p class="曲"><span class="牌">前腔</span><span class="科">净</span>王章谁敢违。他逃回乡国。实犯明威。料今朝罗网难逃避。那怕他插翅向天飞。事到临头。管教噬脐。</p>
        
        <p class="白">就去与法司说。</p>
        
        <p class="落诗">急忙拿住莫疎虞。<br />南北分开夫与妻。<br />计就月中拿玉兔。<br />谋成日里捉金乌。</p>
        
        <h2 id=ch18 class="chapter"><span class="出题">第十八出　再贬</span></h2>
        
        <p class="曲"><span class="牌">三台令</span><span class="科">老旦生旦上</span>故园幸有归踪。衰鬓还悲断蓬。<span class="科">生旦</span>三径草莱中。堪怜是白日悲风。</p>
        
        <p class="白"><span class="科">相见介老旦</span>贤婿。关吏无词。虽得遂首丘之愿。家园渐废。能无起悬磬之悲。如何是好。<span class="科">生</span>岳母。你看棨戟门墙。何止相如四壁。交知餽赠。还多陆贾千金。况且避难居家。杜门谢客。交游之费已绝。甘脆之供颇饶。这也何须忧虑。</p>
        
        <p class="曲"><span class="牌">沉醉东风</span>想当初云山万重。赋归来今朝堪咏。也强似那毒雾炎风。强似那毒雾炎风。更囊金足用。少甚么翠围珠拥。<span class="科">合</span>这欢情自浓。何必三公万锺。又何须眉攒两峰。</p>
        
        <p class="曲"><span class="牌">前腔</span><span class="科">旦</span>想当初关山万重。赋闲居今朝堪讽。也强似那宿水餐风。强似那宿水餐风。更旨甘可奉。况兼着瑟调琴弄。<span class="科">合前生</span></p>
        
        <p class="白">虽如此说。只是小生离群索居。吞声忍气。殊觉闷怀。</p>
        
        <p class="曲"><span class="牌">五供养</span>追思感动。意气由来欲吐霓虹。座宾常自满。尊酒不曾空。豪踪堪踵。怎禁得凄凉万种。交情悲卫展。俭啬叹王戎。便到千年纵醒犹梦。</p>
        
        <p class="曲"><span class="牌">前腔</span><span class="科">老旦旦</span>千金自重。事到如今岂得纵横。狐冰须慎听。鹏翮莫凌风。休教轻动。且暂作拘鸾槛凤。朱家虽任侠。季布却潜踪。倘下金鸡再堪豪纵。</p>
        
        <p class="白"><span class="科">外扮官净丑扮校尉同上</span>王法无私怎暂违。投荒何故擅归来。会施兔走乌飞计。难免天罗地网灾。<span class="科">打门进见介</span>你们长流岭外。岂得私自逃回。如今法司知道。把卢氏母子仍发岭南。裴伷先改流塞外。即刻押发起程。<span class="科">老旦生旦同惊哭介</span>呀。怎生是好。</p>
        
        <p class="曲"><span class="牌">玉交枝</span><span class="科">生</span>骤然惊恐。在须臾你西我东。<span class="夹白">尝闻得诗云。南山有桂树。上有双鸳鸯。千年长交颈。欢庆不相忘。</span>那鸳鸯犹得时相共。怎教我拆散雌雄。霜风燕塞枉悲鸿。梅花庾岭空萦梦。<span class="科">合</span>知道是何年再逢。怎能勾今生再逢。<span class="科">外净丑催介</span></p>
        
        <p class="曲"><span class="牌">前腔</span><span class="科">旦</span>别离俄顷。叹今朝浑如转蓬。<span class="夹白">也曾闻得诗云。兔丝从长风。根茎无断绝。无情尚不离。有情安可别。</span>他无情犹似分离重。可教我各自西东。炎蒸粤峤瘴烟浓。寒生陇水霜威猛。<span class="科">合前外净丑又催介</span></p>
        
        <p class="曲"><span class="牌">川拨棹</span><span class="科">老旦</span>心悲痛。看风波平地涌。正于飞燕燕情浓。正于飞燕燕情浓。怎翻成离鸾断鸿。<span class="科">合</span>料今生难再逢。要相逢是梦中。<span class="科">外净丑再催介</span></p>
        
        <p class="曲"><span class="牌">前腔</span><span class="科">生</span>我地北孤身犯朔风。你母子天南路怎通。似伯劳飞燕西东。似伯劳飞燕西东。泪盈盈征衫染红。<span class="科">合前外净扯生先下旦扯不去哭倒地介</span></p>
        
        <p class="曲"><span class="牌">尾声</span><span class="科">旦</span>生离死别真哀恸。<span class="科">老旦扶介</span>容易里将人断送。<span class="夹白"><span class="科">丑</span>老夫人。小夫人。请自宽心。小人们来时。魏王与李补阙虽曾吩咐。教在路上害了裴爷。本官果毅都尉李爷厚赏我们。教一路好好伏侍裴爷与二位夫人。适才本处官司在此。不得不催裴爷起身。裴爷此去。管取平安。不须挂念。小人在此送二位夫人到岭南便是。<span class="科">老旦旦</span>既是这等。谢天谢地了。</span>生死交情方知结客功。</p>
        
        <p class="落诗">雄飞窜北翔。<br />雌逝赴南湘。<br />弃我交颈欢。<br />别离各一方。</p>
        
        <h2 id=ch19 class="chapter"><span class="出题">第十九出　私仰</span></h2>
        
        <p class="曲"><span class="牌">似娘儿</span><span class="科">末扮可汗小旦扮闺华同上</span>山杂夏云多。卧阴山枕畔横戈。<span class="科">小旦</span>楼台凭处杨花过。戏抛莲菂。倦欹寒玉。扇动轻罗。</p>
        
        <p class="白"><span class="科">末</span>绝漠大军还。平沙独戍间。<span class="科">小旦</span>空留一片石。万古在燕山。<span class="科">末</span>孩儿。适才京中人来说。那裴伷先如今改配在我这里来了。<span class="科">小旦</span>爹爹。就是那为伯父谏死要上封事的么。为何又配到这里来。<span class="科">末</span>他前日上了封事。天后恼他。杖了一百。流配岭南。如今又因他逃归。把他妻子依先流到岭南。他却改配在此处。<span class="科">小旦</span>竟把他夫妻都拆散了。可怜可怜。爹爹。他为人怎么样有这等奇祸。<span class="科">末</span>他少年磊落。直节嶙峋。又好结交豪杰。以此人都忌他。我却重他。如今要差人去迎接他了。<span class="科">小旦</span>爹爹。他这等好人。还该亲自去接他。况且他孑然而来。行李必是萧条的。我们还该预备馆舍供具待他才是。<span class="科">末</span>孩儿说得有理。我即刻前去。你在家里打点便是。</p>
        
        <p class="曲"><span class="牌">琐窗郎</span>羡英年壮节堪多。似冰心在玉壶。散财结客。侠比三河。风流倜傥。名倾六辅。更怜他生平忠义能为祸。亲按辔迓鸣珂。</p>
        
        <p class="曲"><span class="牌">前腔</span><span class="科">小旦</span>叹英年壮志蹉蛇。受迍邅遭坎坷。<span class="夹白">他此行呵。</span>料无家弹铗。气足悲歌。我居停下榻。礼应虚左。羡他生平忠义甘蒙祸。供帐具候鸣珂。</p>
        
        <p class="落诗">远别秦城万里游。<br />雪山漫漫使人愁。<br />谁能更向青门外。<br />秋草茫茫觅故侯。</p>
        
        <h2 id=ch20 class="chapter"><span class="出题">第二十出　北往</span></h2>
        
        <p class="曲"><span class="牌">天下乐</span><span class="科">生净丑同上生</span>世事如花落晓风。玉关孤望杳冥蒙。分明更想残宵梦。故国依然涑水东。</p>
        
        <p class="白">窜逐勿复哀。关山凌旦开。往来时屡改。川陆日悲哉。远别泪空尽。长愁心已摧。三年吟泽畔。憔悴几时回。我裴伷先远配北庭。这也罢了。只是我那夫人与岳母。一路不知怎么。好生放心不下。<span class="科">净</span>这都是那魏王与李补阙的计较。他们临行时节。还买嘱小人。要在路上谋死老爷哩。<span class="科">生惊介</span>有这等事。<span class="科">净</span>小人怎敢害老爷。况蒙本官果毅都尉李爷重赏。着一路小心伏侍老爷。请自从容前去。<span class="科">共行介生</span></p>
        
        <p class="曲"><span class="牌">香柳娘</span>恨奸雄计通。恨奸雄计通。九阍莫控。青青草色行相送。叹风波骤逢。叹风波骤逢。零落并枝红。惊开合栖凤。<span class="夹白"><span class="科">净</span>老爷。只是路途遥远些。<span class="科">生</span></span>望烟云万重。望烟云万重。迹逐离鸿。心随飞鞚。<span class="科">暂下末带小生杂从上</span></p>
        
        <p class="曲"><span class="牌">前腔</span>驾雕鞍玉骢。驾雕鞍玉骢。干旄前拥。中原莫道无麟凤。痛英雄数穷。痛英雄数穷。白日贯霓虹。清朝失梁栋。丽晴皋日融。丽晴皋日融。绛节先横。画轮飞鞚。<span class="科">暂下生净上</span></p>
        
        <p class="曲"><span class="牌">前腔</span>忆乡关梦中。忆乡关梦中。不禁倥偬。<span class="夹白"><span class="科">净</span>老爷。你看前面为甚么有好些官兵来了。<span class="科">生望介</span></span>旌旗日暖龙蛇动。<span class="夹白">我们且避一避。<span class="科">末众上</span></span>望清尘目穷。望清尘目穷。河抱紫关重。山通玉门迥。<span class="夹白"><span class="科">遇介</span>前面来的莫不是裴太仆大人么。<span class="科">生</span>小生裴伷先。曾叨任太仆寺丞。<span class="科">末揖介</span>下官思摩可汗。特来奉迎。<span class="科">生</span>小生素不识荆。何敢远劳。<span class="科">末</span>昔年下官在光顺门仰慕高风。至今渴想。今日车驾远来。故此亲来迎接。<span class="科">生</span></span>喜匆匆乍逢。喜匆匆乍逢。倾盖披衷。连镳飞鞚。</p>
        
        <p class="白"><span class="科">末</span>请大人上马。<span class="科">共上马介</span></p>
        
        <p class="曲"><span class="牌">前腔</span><span class="科">生</span>叹飘零转蓬。叹飘零转蓬。穷途谁共。感使君地主能推奉。<span class="夹白"><span class="科">末</span>下官虽是夷人。</span>仰贤豪下风。仰贤豪下风。御李幸增荣。班荆更相重。<span class="夹白"><span class="科">生</span>不敢。<span class="科">合</span></span>把归骖并拢。把归骖并拢。云罨花骢。烟迷飞鞚。</p>
        
        <p class="白"><span class="科">小生</span>这是裴爷行馆。请下马。<span class="科">共下马介生</span>明早即来奉候。<span class="科">末</span>尚容竭诚奉屈。叫军校们。好生在此伺候裴爷。<span class="科">小生应介</span></p>
        
        <p class="落诗"><span class="科">生</span>一从恩谴度潇湘。<br /><span class="科">末</span>塞北江南万里长。<br /><span class="科">生</span>但使主人能醉客。<br /><span class="科">末</span>不知何处是他乡。</p>
        
        <h2 id=ch21 class="chapter"><span class="出题">第二十一出　南征</span></h2>
        
        <p class="曲"><span class="牌">破阵子</span><span class="科">老旦旦外扮老院子丑扮校尉同上老旦</span>两处参辰分散。一般泪雨如倾。<span class="科">旦</span>回首燕山人去远。遥望衡阳雁几群。<span class="科">合</span>江村独自行。</p>
        
        <p class="白"><span class="科">老旦</span>君去我亦东。衔杯涕如霰。浮云一南北。何时重会面。<span class="科">旦</span>方作异乡人。赠子同心扇。摇曳发海鸿。连翩出簷燕。春秋更去来。参商不相见。<span class="科">老旦</span>孩儿。你夫婿远流塞外。我母子再谪岭南。你看一路上紫烟罩树。青瘴漫天。好生凄楚人也。<span class="科">旦</span>母亲。愁多似结。泪滴如珠。形影孤单。关山险阻。怎生是好。<span class="科">丑</span>启二位夫人。天气新凉。路途遥远。请二位夫人趱行。<span class="科">老旦</span></p>
        
        <p class="曲"><span class="牌">渔家傲</span>愁脉脉去国离家委路尘。沉沉的象郡。迢遥龙荒绝信。<span class="科">旦</span>把我鸳鸯轻离散。带围宽尽。<span class="科">旦</span>凭谁寄庾岭梅花。怕深山猿泪数声。几登临。万水千山。千山中路怎行。</p>
        
        <p class="白"><span class="科">老旦</span>孩儿。悲风瑟瑟。衰草萋萋。都是断肠光景。</p>
        
        <p class="曲"><span class="牌">剔银灯</span>萧萧的朔风吹短鬓。王孙草萋萋山径。<span class="科">旦</span>一片片云障着几重儿苍梧影。一阵阵鸿寄着几番黄榆信。<span class="科">合</span>思君。胡天粤地。目断各东西。南北共苦辛。</p>
        
        <p class="白"><span class="科">旦</span>母亲。孩儿记得归时。也往这条路来。只是如今秋云障绿。山色溟蒙。竟不是当初的光景了。</p>
        
        <p class="曲"><span class="牌">摊破地锦花</span>望羊城提不起来时景。种种断魂。听孤村落叶风声。<span class="科">老旦</span>瘴疠重重。海雾冥冥。<span class="科">合</span>湿云蒸。金缕衣尽沾湮。</p>
        
        <p class="曲"><span class="牌">麻婆子</span><span class="科">旦</span>别离别离乡国远。羁危万里身。<span class="科">老旦</span>跋涉跋涉程途险。衰年万里行。<span class="科">合</span>行行侧望苦伤神。珠泪界破胭脂晕。会合无凭准。何日是归程。</p>
        
        <p class="落诗">南过猿声一逐臣。<br />回看秋草泪沾巾。<br />寒天暮雨秋山里。<br />几处蛮家是主人。</p>
        
        <h2 id=ch22 class="chapter"><span class="出题">第二十二出　奇偶</span></h2>
        
        <p class="曲"><span class="牌">谒金门前</span><span class="科">末带净扮从随上</span>黄云断。锦绣拂庐霜染。焱拉旌旗天外卷。自觉秋光历乱。</p>
        
        <p class="白">塞外萧条望。征人此路赊。边声乱朔马。秋引动胡笳。自家虽是蛮夷。常怀义侠。昨见裴太仆丰标霞举。气节天成。意欲将女孩儿赠了他。今日请他饮宴。酒席之间。唤女孩儿出来送酒。看他意思怎么。再作区处。叫军校。裴爷下马。快来通报。<span class="科">净应介生带小生杂扮随从同上</span></p>
        
        <p class="曲"><span class="牌">谒金门后</span>玉塞关河远。南望着泪珠如霰。它乡犹幸逢青眼。稍宽离别怨。</p>
        
        <p class="白"><span class="科">净报介</span>裴爷下马。<span class="科">末出迎进见介生</span>元帅。昨劳远接。今荷宠招。不胜愧感。<span class="科">末</span>大人远来。下官聊具鲁酒。为大人拂尘。不过酭浆膻肉。无以为敬。军校。将酒过来。<span class="科">末送酒介</span></p>
        
        <p class="曲"><span class="牌">梁州序</span>龙城秋早。燕支云满。毳帐穹庐列宴。你是高骞翠凤。蓬蒿暂屈飞翰。看那盘陈冰鼠。杯泻蒲萄。绮席香生遍。五原秋草绿。锦如烟。漠漠燕云淡淡天。<span class="科">合</span>鸣羯鼓。罗华馔。把青城美酒频频劝。拚酩酊。乐陶然。</p>
        
        <p class="曲"><span class="牌">前腔</span><span class="科">生</span>关山阻绝。沙尘飞满。阊阖金茎隔断。愧我心悬捧日。何时得奏甘泉。<span class="夹白">小生既蒙馆谷。又辱华筵。</span>多感中原绣帐。塞外氍毹。寒谷春生遍。<span class="夹白"><span class="科">末</span>大人。你我地分胡越。同为唐家臣子。僚友之谊。何以为谢。<span class="科">生</span></span>帝城双凤阙。在云端。怎得同瞻尺五天。<span class="科">合前末</span></p>
        
        <p class="白">裴大人。为何不肯饮酒。下官有女乐。叫出侑觞何如。<span class="科">生</span>这等小生痛饮了。<span class="科">末</span>叫女乐们承应。<span class="科">小旦引老旦丑扮侍女鼓吹上</span>北望祁连花满烟。百花开处更堪怜。谁来载酒开金盏。唤取佳人舞绣筵。<span class="科">末对小旦介</span>孩儿过来。见了裴大人。<span class="科">对生介</span>这是小女。<span class="科">生</span>既是郡主。小生当回避了。<span class="科">末</span>通家之谊。这也何妨。<span class="科">相见介老旦丑女乐磕头生起介末</span>孩儿奉酒。女侍奏乐。<span class="科">小旦送酒介</span></p>
        
        <p class="曲"><span class="牌">前腔</span>羡相如飞步群贤。捧金瓯半遮羞面。把琵琶拨动。尽成哀怨。<span class="夹白"><span class="科">背低介</span>那人在此呵。</span>怎禁胡笳互动。牧马悲鸣。寄宿无人馆。<span class="科">转身介</span>平沙开翠幕。雁声寒。明月无情却上天。<span class="科">合</span>回踏舞。团歌扇。把冰弦玉柱频频劝。重进酒。乐尧年。<span class="科">生作醉出席背介</span></p>
        
        <p class="曲"><span class="牌">前腔</span>羡飞琼吹落人间。<span class="科">偷看小旦介</span>盼兰情平生稀见。奈云和再鼓。曲终人远。<span class="夹白"><span class="科">转对末介</span>小生在此。形影相吊。好生凄楚人也。</span>怎禁孤城画角。别馆寒砧。一派秋声乱。胡尘客鬓老。月空圆。珠树琼枝近碧天。<span class="科">合前末</span></p>
        
        <p class="白">裴大人。下官有一言相告。下官身居边裔。向往贤豪。小女质虽丑陋。颇通书史。欲将此女。聊奉箕帚。不知尊意如何。<span class="科">生</span>小生异乡逐客。郡主金屋娇姿。自揣丝萝。难附乔木。<span class="科">末</span>我与你俱是大丈夫。意气相期。死且不惜。一女子何足挂齿。不必固辞。叫女侍快排花烛。你两人就此拜了天地。<span class="科">生小旦拜照常科</span></p>
        
        <p class="曲"><span class="牌">节节高</span><span class="科">众</span>金尊对绮筵。赤绳牵。秾桃塞外应开遍。红丝幔。叶凤占。三星现。蒹葭倚玉真堪羡。双帘好取悬双雁。<span class="科">合</span>莫上龙堆望故乡。却疑身在瑶台畔。</p>
        
        <p class="白"><span class="科">末</span>女侍们。再送酒。</p>
        
        <p class="曲"><span class="牌">前腔</span><span class="科">众</span>夷歌捧玉盘。对婵娟。眉峰巧画宫妆浅。祥云遍。瑞气连。冰轮满。金辉玉映真堪羡。胡风猎猎飞双雁。<span class="科">合前</span></p>
        
        <p class="曲"><span class="牌">尾声</span>交河白草莹如练。灿溶溶明霞光烂。<span class="夹白"><span class="科">末</span>叫女侍们。将笙歌送裴爷郡主到洞房去。</span>管取于飞效百年。</p>
        
        <p class="落诗"><span class="科">生</span>凄凄游子若飘蓬。<br />神女知来第几峰。<br /><span class="科">众</span>月落低轩窥烛尽。<br />罗帏绣被卧春风。</p>
        
        <h2 id=ch23 class="chapter"><span class="出题">第二十三出　寄衣</span></h2>
        
        <p class="曲"><span class="牌">金珑璁</span><span class="科">旦持衣上</span>分飞方抱恨。授衣早是秋深。鸿雁至信音沈我怀人空泪尽。北望枉自伤神。且裁心锦。刀尺傍寒檠。</p>
        
        <p class="诵"><span class="牌">菩萨蛮</span>蛩声泣露惊秋枕。罗帏泪湿鸳鸯锦。独卧玉肌凉。残更与恨长。　　阴风翻翠幌。雨涩灯花暗。毕竟不成眠。鸦啼金井寒。</p>
        
        <p class="白">奴家自与裴郎分别。再到岭南。你看又是桂苑香残。兰闺寒透。我这里鬼门虽应苦夜。瘴浦尚不宜秋。他那里汉月空望刀环。胡霜怎当剑锷。教我愁逾断雁。悲切寒蛩。当此夜长无事。不免制一寒衣。寄去与他少御寒冷。有何不可。<span class="科">缝衣介</span></p>
        
        <p class="曲"><span class="牌">九疑山</span><span class="犯牌">香罗带</span>西风送雁声。空阶露凝。深闺犹自觉寒生。长征况复滞边尘也。<span class="犯牌">征胡兵</span>塞月当秋冷。胡风入夜紧。应知他此际。怯衣单谁人记问。<span class="犯牌">懒画眉</span>展开鸳绮灿双文。牙尺金刀翦制新。兰缸欲暗再挑灯。<span class="犯牌">醉扶归</span>细看体制能厮称。只见我镜中非是旧时形。那知他腰围比旧还相近。<span class="犯牌">梧桐树</span>情多添线频。意密增绵衬。万缕千丝都是萦方寸。春蚕到死丝方尽。<span class="犯牌">琐寒窗</span>为无裳有狐堪悯。这衷肠似针刺已难禁。又何心忍得拈针。<span class="犯牌">大迓鼓</span>徘徊夜渐深。寒侵纤指。转自殷勤。匆匆珠泪将衣润。<span class="犯牌">解三酲</span>看到处尽啼痕。此时此意无人省。更何缘投至得征衣白草城。空思忖。空思忖。<span class="犯牌">刘泼帽</span>几回难逐孤月影。到如今怎寄得归鸿信。</p>
        
        <p class="曲"><span class="牌">尾声</span>堪怜有线无针引。泪销夜烛又天明。那能勾寒到君边衣到君。<span class="科">外扮刘生杂扮从随上行介</span></p>
        
        <p class="曲"><span class="牌">琐寒窗</span>念金兰远戍边庭。命驾今朝万里轻。<span class="夹白">裴太仆再谪北庭。好生记念。我今往彼探望。不免到他家中讨取家书寄去。</span>向机中苏蕙。好觅回文。岭头梅树。寄将春信。早来到旧游三径叩柴门。<span class="科">杂叩门介外</span>孤帏应自梦魂惊。<span class="夹白"><span class="科">旦</span>外面有人扣门。母亲有请。<span class="科">外</span></span>隔墙早启朱唇。<span class="科">老旦上</span></p>
        
        <p class="曲"><span class="牌">东瓯令</span>长吁气。翦刀声。何事相兼直到明。<span class="夹白"><span class="科">见介</span>孩儿。为何夜来不睡。<span class="科">旦</span>为裴郎制一寒衣。<span class="科">老旦</span></span>边秋九月风霜紧。好念征人冷。<span class="夹白"><span class="科">旦</span>不知何人在外扣门。<span class="科">老旦</span>院子何在。<span class="科">末院子急上</span>青女余寒渐透。黄粱残梦初回。<span class="科">见介</span>老夫人有何吩咐。<span class="科">老旦</span></span>朝来忽有扣门人。细问是何因。</p>
        
        <p class="白"><span class="科">末应出开门见外介</span>呀。原来是刘爷。到此何干。<span class="科">外</span>我到塞外探望裴爷。特来讨一家报。<span class="科">末</span>刘爷少待。<span class="科">进见介</span>铁骑将军刘爷。要去塞外探望裴爷。特来到此讨取家书。<span class="科">老旦向旦介</span>刘将军是裴郎好友。既要亲到塞外去。须索请他进来相见。<span class="科">旦应介老旦向末介</span>道有请。<span class="科">末出请外进相见介老旦</span>敢问将军因甚到裴郎那里去。<span class="科">外</span>二位夫人听禀。</p>
        
        <p class="曲"><span class="牌">三换头</span>从分雁群。久无鱼信空凝望也。每临风断魂。交情难冺。到如今那怕得赋关山程途劳顿。<span class="夹白"><span class="科">老旦</span>不知将军何日起程。<span class="科">外</span></span>马足秋风紧。河梁晓色新。特地前来。为一纸家书抵万金。</p>
        
        <p class="白"><span class="科">旦</span>将军行期既迫。不及写书。夜来制得寒衣一件。就求将军寄去。</p>
        
        <p class="曲"><span class="牌">刘泼帽</span>天涯阻绝鸾皇影。几番来望断穷阴。寒衣制就将谁倩。<span class="科">付衣介杂收衣介旦</span>仗羽翎。莫使那寒威近。</p>
        
        <p class="白"><span class="科">外</span>谨依尊命。就此告别。</p>
        
        <p class="落诗">举目萧条总是秋。<br />罗衣湿尽泪还流。<br />行人万里向西去。<br />却闭闲门依旧愁。</p>
        
        <h2 id=ch24 class="chapter"><span class="出题">第二十四出　围猎</span></h2>
        
        <p class="曲"><span class="牌">北醉太平</span><span class="科">生小旦带小生末外杂扮军校净丑老旦旦扮侍女戎服上</span>阴沙蔽空。校猎山东。青茎箭控绿沈弓。看旌旗倒北风。千群胡骑戈铤拥。两行髽首笙簧送。夷歌一唱鼓蓬蓬。胜当年云梦雄。</p>
        
        <p class="白"><span class="科">生</span>郡主。自家牛羊满山。马駝蔽野。客囊无忧羞涩。幸舍不致空虚。毳帐穹庐。岂减华堂曲室。衽襟𩎟<a epub:type="noteref" href="#char01"><sup>注</sup></a>韐。何必丝竹管弦。况下官麾下。金戈铁骑之士三千。真个个是猛将如虎。郡主帐中。髽首鐻耳之女数百。果然是侍女如云。如今白草正枯。尽堪搜山烧野。黄尘不起。颇可逐兔放鹰。下官带军校在前。郡主带女侍在后。打围一番。意下何如。<span class="科">小旦</span>妾身正有此意。<span class="科">生</span>叫军校随着我在前队。叫女侍随着郡主在后队。放鹰的放鹰。逐犬的逐犬。<span class="科">末</span>小的放鹰。<span class="科">生</span>鹰有甚么好处。<span class="科">末</span>头圆顶平。颈长臆阔。身重若金。爪刚如铁。炯炯两眼类明珠。斑斑细毛犹霜雪。响铃铃华绊金镮。旋转矫若风生。忽蓬蓬青骹素羽。飞翻疾如电掣。惊兽不及奔。噬得那狡兔无毛。猜禽无暇息。搏得那大鹏点血。<span class="科">丑</span>小的逐犬。<span class="科">生</span>犬有甚么好处。<span class="科">丑</span>奔腾走百里。昂藏高九尺。象貌似虎蹲。形体如箭镝。吠一声直教雕虎潜形。奔数里直使飞猱灭迹。蹄排着如戈如矛的利爪。可以截铁断金。口列着似刀似剑的刚牙。专能断锁啮石。武王旅獒以来无双。灵公周犬之后难匹。<span class="科">生</span>就此起身前去。<span class="科">生小旦众上马行介</span></p><aside epub:type="footnote" id="char01"><p>「⿰韦未」</p></aside>
        
        <p class="曲"><span class="牌">普天乐</span>锦模糊罗裙动。铁兜鍪香云重。芙蓉带。芙蓉带绾着雕弓。跃腾骧赭汗追风。<span class="夹白"><span class="科">合</span>呀。</span>听清笳闹哄。连天野烧红。翠羽云旓飞展飞展金钿叮冬。</p>
        
        <p class="曲"><span class="牌">北朝天子</span><span class="夹白"><span class="科">生</span>军校。</span>流星剑指空。蜿虹旗卷风。星罗贝胄真雄猛。<span class="夹白"><span class="科">末</span>禀爷。前面是金微山了。<span class="科">生</span>既如此。把马放过去。</span>飞黄喷玉。蹑孤云彩虹。镂金鞭。青丝鞚。望龙沙几重。望金微万重。远峰远峰远远峰。<span class="科">合</span>看三军争先贾勇。争先贾勇。角弓鸣笳吹动。角弓鸣笳吹动。</p>
        
        <p class="白"><span class="科">生</span>前面是甚么地方。<span class="科">杂</span>前面从这一路去。是李陵台。昭君墓。从那一路去。是黄花戍。拂云堆。这几处都是塞外胜地。<span class="科">生</span>既是这等。郡主带女侍往黄花戍拂云堆去。下官带军校往李陵台昭君墓去。都会聚在受降城便了。<span class="科">小旦</span>相公请先行。<span class="科">生</span>草枯鹰眼疾。雪尽马啼轻。<span class="科">带军校暂下小旦女侍</span></p>
        
        <p class="曲"><span class="牌">普天乐</span>拂云堆云鬟拥。黄花戍花香送。飞尘起。飞尘起绿鬓蓬松。看罗衫袅袅飘风。<span class="夹白"><span class="科">合</span>呀。</span>听清笳闹哄。连天野烧红。翠羽云旓飞展。飞展金钿叮咚。<span class="科">暂下生带军校上</span></p>
        
        <p class="曲"><span class="牌">北朝天子</span>挂乌号宝弓。树葳蕤绣罿。齐齐四校军威猛。<span class="夹白">叫军校。前面平沙白碛。把犬放过去。</span>平沙逐犬。塞中原五茸。赤精流。乌龙种。马卒儿左冲。步卒儿右冲。选锋选锋选选锋。<span class="科">合</span>看三军争先贾勇。争先贾勇。角弓鸣笳吹动。角弓鸣笳吹动。<span class="科">暂下小旦带女侍上</span></p>
        
        <p class="曲"><span class="牌">普天乐</span>接龙城秋云滃。卷鸣沙秋声动。巾㡚湿。巾㡚湿香汗蒙胧。一声声珮玦迎风<span class="夹白"><span class="科">合</span>呀。</span>听清笳闹哄。连天野烧红。翠羽云旓飞展。飞展金钿叮咚。<span class="科">生带军校上</span></p>
        
        <p class="曲"><span class="牌">北朝天子</span>马腾腾似龙。卒桓桓似熊。堂堂阵列真雄猛。<span class="夹白">叫军校。把胡鹰放过去。</span>孤飞片雪。骇游禽散风。搏飞猱。抟威凤。罝竿儿挂虹。罼罘儿绕虹。远空远空远远空。<span class="科">合</span>看三军争先贾勇。争先贾勇。角弓鸣笳吹动。角弓鸣笳吹动。</p>
        
        <p class="白"><span class="科">相会驻马净丑先下介生</span>叫军校。一路擒获的。可都献上来。<span class="科">末献雁介</span>小的献雁。<span class="科">生</span>这雁怎么没毛的。<span class="科">末</span>打从雁门关过拔去的。<span class="科">生</span>怎么拔去了。<span class="科">末</span>如今关上抽税的凶。雁过也要拔毛哩。<span class="科">外献猿介</span>小的献猿。<span class="科">生</span>这里塞外。那得有猿。<span class="科">外</span>有诗为证。大都秋雁少。只是夜猿多。<span class="科">生</span>这是闽中的诗。你差用了。<span class="科">外</span>老爷。如今用差诗的不知有多少哩。<span class="科">生</span>休得胡说。<span class="科">共</span></p>
        
        <p class="曲"><span class="牌">普天乐</span>射雕还军声涌。猎骑归金铃动。萦鬟女。萦鬟女间着罴熊。看榆林几处烟浓。<span class="夹白"><span class="科">合</span>呀。</span>听清笳闹哄。连天落照红。翠羽云旓收卷。收卷鼙鼓咚咚。</p>
        
        <p class="落诗">阴碛茫茫塞草腓。<br />桔槔原上暮烟飞。<br />少年猎得平原兔。<br />马后横矟意气归。</p>
        
        <h2 id=ch25 class="chapter"><span class="出题">第二十五出　诬激</span></h2>
        
        <p class="曲"><span class="牌">梨花儿</span><span class="科">净扮武承嗣上</span>俺家姑娘忒福大。一言出得便开花。带挈姪儿也造化。<span class="夹白"><span class="科">丑扮李秦授上</span>嗏。</span>这也造化不是耍。</p>
        
        <p class="白"><span class="科">见介丑</span>恭喜大王。燮理有功。当此凋零时节。上苑的花都盛开了。甚是可喜。甚是可贺。<span class="科">净</span>说那里话。昨夜俺姑娘要游上苑。做一首诗说道。明朝游上苑。火速报春知。花须连夜发。莫待晓风吹。所以一夜里这些花都大开了。这是真天子百灵显助。若说我甚么燮理。不要说此时没得花开。便是春天也没得开了。<span class="科">丑</span>这毕竟是大王做宰相的还有些功在里边。<span class="科">净</span>李补阙。我且问你。今日赏花是内宴。我与张昌宗他们。都是圣上的至亲。方得侍宴。你何故也来。<span class="科">丑</span>今日正该下官入直。所以徼幸得预盛会。还要面奏一事。正要启知大王。<span class="科">净</span>有甚么说。<span class="科">丑</span>裴伷先这厮。我们屡次摆布他。只是摆布他不死。如今配在北庭。到做了和顺王的宣鲁干。财宝甚多。宾客愈众。只是这京城里。不知有多少他的门下人在此。时常往来探听。就是这些内外文武官员。大半与他交厚的。一旦作起反来。甚是可虑。正要寻个计儿害他。亏杀近来有一句谶。说道代武者刘。我一时听得。眉头一蹙。计上心来。就把那刘字详做流放的流字。该应在流人身上。如今奏过圣上。把这些流人尽数杀了。那时节不怕裴伷先不断送在我手里。大王。你道此计何如。<span class="科">净</span>妙计妙计。毕竟是你们这些读书人。说来的就有文理。<span class="科">丑</span>下官亏杀有这些文理。所以做得这官。<span class="科">净</span>只是今日花开。这等祥瑞正要庆贺。杀人是凶事。如何好说得。便到明日奏也未迟。<span class="科">丑</span>说得有理。说得有理。道犹未了。圣驾早到。<span class="科">老旦扮武后小生扮张昌宗旦小旦扮宫女外末扮宦官随上</span></p>
        
        <p class="曲"><span class="牌">鹊桥仙</span><span class="科">老旦</span>奎章启秘。上林呈瑞。庆豫堪夸绝代。<span class="科">小生</span>箫声常绕凤皇台。愿花下承恩万载。</p>
        
        <p class="白"><span class="科">小生净丑朝见介小生起介净丑跪介</span>臣等恭闻圣藻弘飞。天花随应。果然是功侔造化。泽洽林泉。臣等特此称贺。<span class="科">老旦</span>这是卿等调燮之功。使朕得恭逢其盛。看酒来。</p>
        
        <p class="曲"><span class="牌">玉芙蓉</span><span class="科">小生上酒介</span>皇风扇九围。圣德超千代。看花神奉诏。东帝扬辉。香飘白雪依旌盖。色借青阳艳酒杯。<span class="科">合</span>邦家瑞。喜阳和早回。惟愿取万千长此乐无涯。</p>
        
        <p class="曲"><span class="牌">前腔</span><span class="科">净丑上酒介</span>奇花感睿才。胜事邀行盖。似横汾曲奏。在镐筵开。文移北斗成天象。酒近南山作寿杯。<span class="科">合前</span></p>
        
        <p class="曲"><span class="牌">前腔</span><span class="科">老旦赐众酒介</span>尧尊傍日隈。舜乐临风外。看琼筵正启。宝扇横开。花迎喜气何须待。鸟识欢心却再来。<span class="科">合前老旦</span></p>
        
        <p class="白">花发寒时。虽是太平有象。狐鸣丛薄。还须儆戒无虞。近来闻得外边有谶。说道代武者刘。这话可是有的么。<span class="科">净丑</span>不敢上欺陛下。外边果有此言。<span class="科">老旦</span>卿等计议。不知应着甚么来。<span class="科">丑向净私白介</span>圣上既是问及。今日就奏了何如。<span class="科">净</span>李秦授适才已与臣说。甚是有见。只因今日庆贺。未敢凟奏。<span class="科">老旦</span>但说何妨。</p>
        
        <p class="曲"><span class="牌">前腔</span><span class="科">丑</span>奸邪犯德威。流窜遭摧败。是游魂没主。死命无归。<span class="夹白">陛下登极以来。凡所放流。已数万人。一旦同心为逆。深足为虑。谶曰代武者刘。正应在流人身上。陛下若不尽杀流人。臣恐为祸不小。</span>须知有毒防蜂虿。莫自无端纵虎豺。<span class="科">合</span>休轻贷。早驱除祸胎。管取那万年长此乐无涯。</p>
        
        <p class="白"><span class="科">老旦</span>卿之所见。甚合朕心。可即往流放所在。拘刷流人。除妇女外。悉押赴市曹处斩。<span class="科">丑</span>领旨。</p>
        
        <p class="落诗">飞花澹荡御筵红。<br />今日宸游圣藻雄。<br />睿赏欢承天保定。<br />曈曈日出大明宫。</p>
        
        <h2 id=ch26 class="chapter"><span class="出题">第二十六出　密报</span></h2>
        
        <p class="曲"><span class="牌">梁州令</span><span class="科">小生扮李多祚上</span>朝来密旨出枫宸。因谶戮流人。故人何计可全生。裁尺素。遣一介。报边庭。</p>
        
        <p class="白">我李多祚。自与裴太仆相别。满望圣主赐环。逐臣反斾。不意李秦授这厮。因谶奏杀流人。私意实在太仆。我今修书在此。不免差个勇士。星夜报他。使他早为之计。勇士那里。<span class="科">丑扮勇士上</span>一生能擘两雕弧。虏骑千群只似无。<span class="科">见介</span>禀爷。有何吩咐。<span class="科">小生付书介</span>我这书你可快快到北庭。送与裴太仆老爷。<span class="科">丑应介小生</span></p>
        
        <p class="曲"><span class="牌">四边静</span>怀人绝塞魂消尽。凭伊展音问。早度赫连城。速投醴泉郡。<span class="科">合</span>行行苦辛。时时探听。莫自滞边尘。兼程好前进。</p>
        
        <p class="白"><span class="科">丑</span>禀老爷。不知还有甚么吩咐。</p>
        
        <p class="曲"><span class="牌">前腔</span><span class="科">小生</span>惊看烽火关情紧。全凭这书信。雁帛莫浮沉。鸾音要详审。<span class="科">合前</span></p>
        
        <p class="落诗">泪墨洒为书。<br />将寄万里亲。<br />书去神亦去。<br />兀然空一身。</p>
        
        <h2 id=ch27 class="chapter"><span class="出题">第二十七出　遁荒</span></h2>
        
        <p class="曲"><span class="牌">风马儿</span><span class="科">生带末院子同上</span>黯淡彤云六花骤。凝阶掩映梅花瘦。望里冰山。玉尘拥簇。夕阴里远空如昼。</p>
        
        <p class="白">去岁岭南梅似雪。今年蓟北雪如梅。我裴伷先身羁塞北。尽足自娱。只是夫人远隔岭外。故友各滞天涯。好生悬念。</p>
        
        <p class="曲"><span class="牌">花落寒窗</span>想当初燕侣莺俦。到如今凤泣鸾愁。交知阻隔。况撇五龙金友。一重怨做两重迍遘。休休。绝塞羁留。怎如王粲登楼。</p>
        
        <p class="白"><span class="科">外扮刘生杂捧衣随上</span>卿家本六郡。生长入三秦。剑锋生赤电。马足起红尘。迤逦行来。闻得此间已是裴太仆行馆。不免迳入。<span class="科">生</span>呀。刘兄因甚到此。<span class="科">外</span>特来访兄。<span class="科">生</span>这等远劳了。<span class="科">外送衣介</span>这是你夫人寄来的。</p>
        
        <p class="曲"><span class="牌">前腔</span>他念良人紫塞淹留。寄征人针线绸缪。<span class="夹白"><span class="科">生</span>荆妻与岳母好么。<span class="科">外</span>你那夫人呵。</span>娇姿瘦损。不比寒衣丰厚。子和母茕茕相守。<span class="科">生哭介</span>休休。冷落衾裯。怎能同典鹴裘。</p>
        
        <p class="白">院子。快备夜筵。我与刘爷赏雪。<span class="科">末应介</span></p>
        
        <p class="曲"><span class="牌">不是路</span><span class="科">丑上</span>粉散荒丘。踏遍平原到北陬。<span class="科">急进递书介生接与外同看介丑</span>传书友。教来觌面向君投。<span class="夹白"><span class="科">生作看完介</span>呀。</span>祸临头。难中霜雪频来凑。使我去住无依不自由。<span class="夹白">叫院子取白金二锭。先打发这勇士去。<span class="科">末应递银介生</span>你去拜上李爷。说我知道了。不及写回书与你。<span class="科">丑应下小旦忙上</span></span>忙来叩。<span class="夹白">相公为甚在此着忙。<span class="科">与刘生见介生</span>京中不日就来杀流人了。</span>眼前生死难参透。定须奔走。<span class="科">小旦</span>急忙奔走。</p>
        
        <p class="白">相公。胡地是我故乡。不若逃到那里去。庶可全生。<span class="科">外</span>既如此。待我护送你们前去。</p>
        
        <p class="曲"><span class="牌">掉角儿</span><span class="科">生</span>向异域藏身避仇。只愁那风沙难受。叹萋斐贝锦无休。<span class="夹白">我</span>英雄气岂堪僝僽。<span class="夹白">郡主你呵。</span>检珍奇。备鞍马。卸宫妆。更胡服。兔走星流。<span class="科">合</span>黄云驰骤。望断首丘。拚韶颜空碛自老。永绝刀头。</p>
        
        <p class="白">郡主。你快进去收拾。即刻就要行了。<span class="科">小旦末暂下</span></p>
        
        <p class="曲"><span class="牌">前腔</span><span class="科">生</span>望阴霾惨澹凝眸。指荒原惊闻刁斗。准备着越剑吴钩。离天罗一似浮云出岫。<span class="夹白">堪叹我</span>生无归。死无倚。向犬羊。寻侪偶。万恨千愁。</p>
        
        <p class="白"><span class="科">小旦带末杂携辎重上</span>相公。辎重俱已收拾了。<span class="科">合前众</span>快走快走。<span class="科">共下</span></p>
        
        <h2 id=ch28 class="chapter"><span class="出题">第二十八出　追获</span></h2>
        
        <p class="白"><span class="科">净丑杂扮追兵执兵器上</span>月黑雁飞高。流人夜遁逃。欲将轻骑追。大雪满弓刀。我们因裴太仆逃走出塞。奉都护爷将令。着我们追他。又说把他带的金银牛马。尽数充赏。这一桩大富贵。须索拿他转来。但愿应时还得见。须知胜似岳阳金。<span class="科">暂下外生小旦带末杂扮从俱胡服携兵器辎重上外</span>雪岭无人迹。冰河有雁声。李陵甘此没。惆怅汉公卿。裴兄。俺与你更阑夜静。赚出北庭。此间已是塞外了。你看白茫茫一片大雪。好光景也呵。</p>
        
        <p class="曲"><span class="牌">双调北新水令</span>朔风千里度阴山。冷凄凄六花零乱。溟蒙迷道路。淅沥透衣衫。怎顾得艰难。整鞭策无留恋。</p>
        
        <p class="曲"><span class="牌">南步步娇</span><span class="科">生小旦</span>黄云漠漠交河暗。路似王阳险。通胧夜影悬。跋涉程途。几曾经惯。无处可停骖。不由人珠泪盈双眼。</p>
        
        <p class="白"><span class="科">暂下追兵上</span>燕山雪花大如席。片片吹落轩辕台。我们赶出北庭。杳无踪迹。这样大雪。实是难走。只是都护爷的将令。不可有违。只索赶向前去。正是一心忙似箭。两脚走如飞。<span class="科">暂下外生小旦众上</span></p>
        
        <p class="曲"><span class="牌">北折桂令</span><span class="科">外</span>凭着这骏马雕鞍。早离了虎穴龙潭。为甚的冒雪冲寒。只因恁手撼天关。舌摇赤电。气吐琅玕。引起我热心一片。恨他们横起波澜。埋没恁义胆忠肝。到如今无门控诉。好教我怒气冲天。</p>
        
        <p class="曲"><span class="牌">南江儿水</span><span class="科">生小旦</span>匹马行将久。征途去转难。更飞花遫遫萦人面。胡笳何处声哀怨。长征绝塞程何限。仗你周旋危险。高谊云天。好教我衔恩非浅。</p>
        
        <p class="白"><span class="科">暂下追兵上</span>行人赶行人。一程远一程。我们走了半晌。虽是大雪难行。难道他们带了这许多人马辎重。到比我们走得快哩。快追上去。快追上去。由他走上雁摩天。脚下腾云须赶上。<span class="科">暂下外生小旦众上</span></p>
        
        <p class="曲"><span class="牌">北雁儿落带得胜令</span><span class="科">外</span>俺恨的世情交道义寒。俺恨的白首盟须臾变。俺恨的遇崎岖袖手观。俺恨的临祸患将人闪。那些儿片语重丘山。我视驱驰如等闲。也只为交难断。忍分开尔我看盘桓。共执辔将前途盼。摧残。那顾得困胡尘两鬓斑。困胡尘两鬓斑。</p>
        
        <p class="白"><span class="科">小旦</span>呀。这处儿是我们平日打猎的所在。离北庭不过三十里。不辨路径。走了一夜。才到得这里。怎生是好。</p>
        
        <p class="曲"><span class="牌">南侥侥令</span>关山多路岐。夜色又将阑。马困寒沙行已倦。怎做得趁鸡鸣晓度关。趁鸡鸣晓度关。</p>
        
        <p class="白"><span class="科">追兵上</span>去时雪满天山路。雪上空留马行处。寻踪觅迹。远远望见一伙胡人。快去问他一个信儿。<span class="科">问介</span>你们曾见大唐一个官儿。夜半带着一起人马。许多行李。逃入胡地。不知过去几时了。<span class="科">外</span>我们是漠南王庭上差往塞下换马转来的。天明才起身。那晓得夜走的官儿。<span class="科">追兵</span>你既不晓得。我们快追上去便了。相逢不下马。各自奔前程。<span class="科">暂下</span></p>
        
        <p class="曲"><span class="牌">北望江南</span><span class="夹白"><span class="科">外</span>呀。</span>汉营中铁骑将人赶。麾百队远临边。只听得摐金伐鼓震祁连。激得我棱棱霜剑顿生寒。俺冲先锋敢前。冲先锋敢前。怕甚么官军西出过楼兰。</p>
        
        <p class="曲"><span class="牌">南园林好</span><span class="科">生小旦</span>听军声相将近前。叹微躯如何保全。吓得人心惊胆战。怎脱得这迍邅。怎脱得这迍邅。</p>
        
        <p class="白"><span class="科">追兵上</span>旷野行人绝。相逢知是谁。前面雪深逾丈。绝无人迹马蹄。他们决不曾过去。我们方才遇着那伙人儿。虽是胡人装束。敢就是他们。也未可知。待我转去盘问他一番。你们敢就是裴爷么。<span class="科">外</span>不是。不是。<span class="科">追兵</span>那一个到像裴爷的模样。<span class="科">外</span>是俺同行之人。那里是甚么裴爷。<span class="科">追兵细看生介</span>呀。果是裴爷。<span class="科">跪介</span>禀上裴爷。都护府差人迎接爷转去。<span class="科">生</span>我已胡服。不转去了。<span class="科">追兵立起介</span>爷若不转去。都护爷就着我们绑转去哩。<span class="科">外怒出战介</span></p>
        
        <p class="曲"><span class="牌">北沽美酒带太平令</span><span class="夹白">我</span>披霜甲仗龙泉。披霜甲仗龙泉。您奋怒臂敢当先。<span class="夹白"><span class="科">追兵</span>你是甚么人。敢打夺朝廷的犯官。若不放裴爷与我。我就抓了你的头去。<span class="科">战介外</span></span>你这兵马休来抵死拦。激得俺不耐烦。猛持戟把弓弯。觑他那旌旗闪闪。不由人发上冲冠。尽教您突围挑战。只落得自投灾难。<span class="夹白"><span class="科">追兵</span>休得闲说。快快放裴爷来。饶你残生。迟则一刀两断。<span class="科">又战介外</span></span>你呵若要俺言旋实难。拚老死桑干贺兰。<span class="夹白">呀。</span>女君王誓无相见。</p>
        
        <p class="白"><span class="科">又战追兵杀外介小旦战被绑介追兵</span>我们快解他见都护爷去。<span class="科">众押介</span></p>
        
        <p class="曲"><span class="牌">南尾声</span><span class="科">小旦</span>人生聚散真如幻。<span class="科">生</span>我一片雄心倍黯然。<span class="夹白">刘兄呵。</span>你刎颈交情实可怜。<span class="科">共下</span></p>
        
        <h2 id=ch29 class="chapter"><span class="出题">第二十九出　泰回</span></h2>
        
        <p class="白"><span class="科">旦扮黄门官</span>绛帻鸡人报晓筹。尚衣方进翠云裘。九天阊阖开宫殿。万国衣冠拜冕旒。自家唐朝黄门官便是。恭遇社稷有灵。文武叶力。太后退居于别殿。皇帝返驾于房州。佞幸若张昌宗。已看授首。奸权若武承嗣。复见亡身。眼见得寰宇升平。皇图巩固。今日圣上反正临朝。百官齐来庆贺。不免在此伺候。<span class="科">末扮张柬之小生扮李多祚俱朝服上</span></p>
        
        <p class="曲"><span class="牌">贺圣朝</span>晨光乍启銮舆。祥烟欲傍龙旗。双瞻御座引朝仪。率舞向丹墀。</p>
        
        <p class="白"><span class="科">朝贺介旦</span>百官有事奏事。无事退班。<span class="科">末</span>臣同平章事张柬之有事上陈。<span class="科">旦</span>就此披宣。<span class="科">末</span>臣窃惟陛下乾纲复振。泰宇重熙。无任雀跃。但各方流人。非以黜邪伏罪。即以持正蒙辜。天后复惑于流谶。信李秦授谗言。欲以一切诛之。殊为可闵。伏乞陛下。速降德音。赦流人之罪。严秦授之诛。以快天下。臣不胜瞻仰。</p>
        
        <p class="曲"><span class="牌">驻云飞</span>虐过坑儒。兰桂俱同秋草萎。雨泣流人涕。日上愁云蔽。<span class="夹白">嗏。</span>流恨满山隅。<span class="夹白">那李秦授呵。</span>王章难恕。伏乞垂慈。少雪英雄气。万里无留楚客悲。</p>
        
        <p class="白"><span class="科">小生</span>臣果毅都尉李多祚奏闻陛下臣窃惟侍中裴炎。匡正持危。一时就戮。他姪子太仆寺丞裴伷先。因上封事。面陈得失。上干天后之怒。流之岭南。后复堕奸人之谋。徙之塞外。臣念伷先才兼文武。名震华夷。伏乞陛下广起废之途。优褒忠之典。即行擢用。不胜瞻仰。</p>
        
        <p class="曲"><span class="牌">前腔</span>二谢当年。报主生平愿不违。死者追无地。生者忠堪许。<span class="夹白">嗏。</span>削迹叹艰虞。才堪用世。伏乞垂慈。速把刀环赐。会使夔龙集凤池。</p>
        
        <p class="白"><span class="科">旦</span>奏事官俱退在午门外候旨。<span class="科">末小生起介</span>眼望旌捷旗。<span class="科">旦</span>耳听好消息。<span class="科">下末小生</span>神人仰望。在此一举。封章虽已进去。不知圣意若何。<span class="科">旦捧敕老旦小旦扮宫女持节上行介</span></p>
        
        <p class="曲"><span class="牌">神仗儿</span>恩从天至。恩从天至。传呼虎使。看祥云影里。拥出白麻黄纸。宣丹凤下金鸡。宣丹凤下金鸡。</p>
        
        <p class="白"><span class="科">旦</span>圣旨道来。张柬之所奏。流人准悉赦免。李秦授着所在官司立时处斩。李多祚所奏裴伷先起授工部尚书。兼幽州帅。李多祚加羽林卫大将军。即着赍敕前往。谢恩。<span class="科">末小生叩头谢恩起立小生接敕介旦老旦小旦下</span></p>
        
        <p class="曲"><span class="牌">滴溜子</span><span class="科">末小生</span>当日里。当日里丰蔀昼迷。今日里。今日里宸衷天启。再见君臣鱼水。捧纶音出禁闱。无私天地。彰殚分明。纤毫不渝。</p>
        
        <p class="落诗">圣代即今多雨露。<br />拥旄持节远横行。<br />长沙不久留才子。<br />贾谊何须吊屈平。</p>
        
        <h2 id=ch30 class="chapter"><span class="出题">第三十出　诛佞</span></h2>
        
        <p class="曲"><span class="牌">朝中措</span><span class="科">丑扮李秦授外杂扮从随上</span>一封诏下九重天。寒星导马前。内苑略施计策。少年断送边关。</p>
        
        <p class="白">自家李秦授。为害裴伷先。赍了杀流人的敕。来到塞外。不想其余的流人。到都杀了。单走了一个裴伷先。甚是烦恼。被我要在此处的都护身上拿他。如今闻得追他转来了。今日解来处斩。这番才是削草除根。可喜可喜。左右。快去催绑裴伷先来。<span class="科">外应介生绑净杂押小旦哭扶老旦从上</span></p>
        
        <p class="曲"><span class="牌">山坡羊</span><span class="夹白"><span class="科">生</span>我</span>激昂昂气冲霄汉。烈轰轰志清宫殿。虚飘飘断送一生。急煎煎蚤丧沙场畔。步欲前。行行去不还胸中万事。万事难提遍。<span class="夹白">做</span>东市遭刑。鸱夷衔怨。堪怜。欲奏广陵琴曲难。澘然。欲听华亭鹤唳难。</p>
        
        <p class="曲"><span class="牌">前腔</span><span class="科">小旦</span>眼睁睁拆开双燕。苦哀哀却成孤雁。阴惨惨杀气昼昏。战兢兢魂已飞天畔。泉壤间。茫茫去不还。伤心万古。万古应无限。<span class="夹白">做</span>鸾镜光分。凤箫声断。堪怜。欲似灵河牛女难。澘然。欲会巫山云雨难。</p>
        
        <p class="白"><span class="科">净杂押生见丑介丑</span>裴伷先。你是流人。奉旨应该诛戮。如何私自逃窜。抗拒官兵。今日到此。更有何言。<span class="科">生</span>我裴伷先生不能为国家反正除邪。死当为厉鬼以杀尔辈。使得反周为唐。我虽在九泉之下。亦瞑目矣。<span class="科">丑</span>谁听你多言。快推出去。斩讫报来。<span class="科">净推转生小旦抱生哭介</span></p>
        
        <p class="曲"><span class="牌">忆多娇</span>雪影寒。剑影寒。死别生离在眼前。忍见你青锋送少年。<span class="科">合</span>两下相看。两下相看。血泪浑如涌泉。</p>
        
        <p class="白"><span class="科">丑</span>法场所在。不许闲人喧嚷。<span class="科">外应传介</span></p>
        
        <p class="曲"><span class="牌">前腔</span><span class="科">生</span>白草寒。白刃寒。人世冥途在眼前。忍见你红颜误少年。<span class="科">合前丑</span></p>
        
        <p class="白">这是甚么所在。怎么许人在外啼哭。<span class="科">外应传介旦扮胡女上见小旦介</span>奉大王爷之命。请郡主回府。<span class="科">小旦</span>你先回去。说我就回了。<span class="科">旦应下</span></p>
        
        <p class="曲"><span class="牌">鬭黑麻</span><span class="科">小旦</span>你只为忠贞流离在边。谁知道奸雄图谋有年。今日里死蒙冤。怎得那巫咸下临九天。<span class="科">合</span>分离此间。悲风泣断猿。若要相逢。除非魂归夜泉。</p>
        
        <p class="白"><span class="科">丑</span>怎么这时候还不开刀。快些起鼓。<span class="科">外</span>就起鼓了。<span class="科">旦又上</span>大王爷请郡主速回府。<span class="科">小旦</span>我知道了。<span class="科">生</span></p>
        
        <p class="曲"><span class="牌">前腔</span>我只为朝廷挺身建言。因此把微躯甘心弃捐。今日里死何难。愿与那比干遨游九渊。<span class="科">合前旦老旦扯小旦先下净作行刑介末急上</span></p>
        
        <p class="白">报报报。禀老爷。有圣旨到。<span class="科">小生扮李多祚捧敕杂扮从急上小生</span></p>
        
        <p class="曲"><span class="牌">绕地游</span>才离金殿。飞马交河畔。只为金兰。敢辞劳倦。</p>
        
        <p class="白"><span class="科">先吩咐开生绑介</span>圣旨已到。跪听宣读。皇帝诏曰。朕惟彰善瘅恶。帝王之明训昭垂。弃德崇奸。经传之炯戒具列。朕今再承统绪。用示劝惩。兹尔原任太仆寺丞裴伷先。乃故侍中裴炎之姪。助伯驱邪。滨危进谏。向时虽治以罪。朕心实悯其忠。今据羽林卫大将军李多祚。奏尔才兼文武。名振华夷。特起授尔为工部尚书。兼幽州帅。裴炎顾命元老。死节忠臣。赠益州大都督。各处流人。当兹朝廷大庆。悉准放还故乡。补阙李秦授。附从邪逆。已犯不赦之条。残害忠良。允伏横分之典。着令所在官司即行处斩。庶几神人胥快。激厉攸关。谢恩。把李秦授拿下。<span class="科">生冠带与小生相见介杂绑丑介生</span>小弟得保微命。复叨显官。皆出兄恩。何以为报。<span class="科">小生</span>这是为国。非弟私情。何以言报。裴兄。李秦授这厮。今日圣旨杀他。大快人心。兄请正坐了。就决了他。使小弟得以快睹。<span class="科">生惊介</span>小弟此身方才离得法场。岂有就坐在上边监斩别人的事。恐无此理。<span class="科">小生</span>圣旨道。李秦授着令所在官司即行处斩。裴兄。你既兼幽州帅。此处正是你管下的地方了。你若不杀他。更推与何人。<span class="科">生沉吟介</span>既如此。小弟得罪了。<span class="科">揖小生正坐介</span>绑李秦授过来。<span class="科">杂带丑过跪介</span>李秦授当面。<span class="科">生</span>李秦授。你这附从邪逆。残害忠良的贼。我且问你。我有何得罪与你。前日把我夫妇分开南北。今日又要把我性命断送沙场。你为我一个人造此无稽之言。不知枉害了多少性命。我看你当初在朝堂中看打。适才坐在上边监斩。何等无状。何等轩昂。今日事到如此。亦有何言。<span class="科">丑</span>老爷。近来世上的事。大率番覆不常。比如适才李秦授坐在上边监斩老爷。谁想一时间就掇将转来。老爷到监斩李秦授。如今或者又是个圣旨到来。依先着李秦授监斩老爷。也未可知。不若早杀了些。省得后来懊悔。<span class="科">小生生</span>唗。休得胡说。<span class="科">丑</span>是不敢。老爷永世坐在上边斩秦授。秦授永世绑在这里做犯人。<span class="科">小生</span>你看这厮。还是奉承张昌宗武承嗣的故态。</p>
        
        <p class="曲"><span class="牌">玉胞肚</span><span class="科">生</span>权门鹰犬。惯逢迎。常工胁肩。看奸谋嘻笑藏刀。更谗言贝锦滔天。已从欢会拆鸳鸾。险做冤魂托杜鹃。</p>
        
        <p class="曲"><span class="牌">前腔</span><span class="科">小生</span>昏衢坑堑。设机谋无端逞奸。只因你一字胡搊。可怜他万命含冤。秪恇千载肆鹰鹯。谁识今朝泣杜鹃。</p>
        
        <p class="白"><span class="科">生</span>就推出去。斩讫报来。<span class="科">外斩丑献头介小生</span>裴兄。小弟还有一事奉告。<span class="科">生</span>愿闻。<span class="科">小生</span>兄虽连姻塞外。夫人羁迹岭南。今兄宦游在此。莫恋新欢。遂抛旧好。</p>
        
        <p class="曲"><span class="牌">前腔</span>微时故剑。怎教他沉埋在渊。那白头沟水堪悲。更扊扅富贵须怜。黄云何日驾双鸾。红泪休教染杜鹃。</p>
        
        <p class="白"><span class="科">生</span>李兄。你看小弟岂是薄幸的人。</p>
        
        <p class="曲"><span class="牌">前腔</span>微风纨扇。叹年来分开合欢。怎禁他梦断黄沙。忍教他闷损朱颜。榆关有日会双鸳。桂岭何须怨杜鹃。</p>
        
        <p class="白">吩咐中军官。差官一员。点兵一哨。备带车马金帛。即往岭南。迎接夫人与卢太夫人前来赴任。<span class="科">净应下小生</span>小弟就此告别了。<span class="科">生</span>小弟才得与兄相会。岂忍遽别。<span class="科">小生</span>王事靡盬。不敢久留。<span class="科">生</span>既然如此。吩咐众将官排列队伍。护送李爷入塞。<span class="科">众应</span></p>
        
        <p class="落诗">忽闻汉诏还冠冕。<br />始觉殷王解网罗。<br />日比皇朝犹自暗。<br />天齐圣寿未云多。</p>
        
        <h2 id=ch31 class="chapter"><span class="出题">第三十一出　迎内</span></h2>
        
        <p class="曲"><span class="牌">胡捣练</span><span class="科">老旦旦同上</span>六花淅淅洒窗楞。去人无信<span class="科">旦</span>两地分离。指望同归故里。谁知道永绝今生。</p>
        
        <p class="白"><span class="科">老旦</span>孤城廓外送王孙。<span class="科">旦</span>别后清霜点鬓根。<span class="科">老旦</span>儒行公才更何在。<span class="科">旦</span>欲将修短问乾坤。母亲。裴郎一去。杳无音信。不意李秦授这厮。又奏诛流人。我想起来。裴郎一定不免了。如何是好。<span class="科">悲介</span></p>
        
        <p class="曲"><span class="牌">绵搭絮</span>蛾眉愁锁。异国叹飘零。白骨胡尘。正是青闺梦里人。最伤心月冷黄昏。痛杀天阍谁叩。薤露难闻。顿教我红粉成灰。怕听松窗雪打声。怕听松窗雪打声。</p>
        
        <p class="曲"><span class="牌">前腔</span><span class="科">老旦</span>残年衰鬓。风浪频惊。望断黄云。绝塞谁招楚泽魂。最伤心母子浮萍。<span class="夹白"><span class="科">内作鹊噪介旦</span>母亲。昨夜灯花结蕊。今朝鹊噪簷前。我们这般光景。有甚好处。<span class="科">老旦</span></span>须信灯花没准。鹊噪无凭。遥把那泪滴穷泉。怕听萧萧打叶声。怕听萧萧打叶声。<span class="科">净小生杂扮官卒上</span></p>
        
        <p class="曲"><span class="牌">满江红</span>雪满长途。折梅传远信。</p>
        
        <p class="白">一路行来。问说老爷眷宅在此。不免迳入。<span class="科">见叩头介老旦旦</span>你们那里来的。<span class="科">净</span>将官奉裴爷差遣。带领兵马。迎接太夫人夫人赴任。<span class="科">老旦旦对语介</span>怎么有这等事。<span class="科">净</span>如今朝廷反正。一应流人。尽行赦免。李将军又保奏老爷。官加工部尚书。兼幽州帅。拜官之日。奉旨杀了李秦授。就差将官们来的。<span class="科">老旦旦</span>感谢天地。你们外面伺候。我收拾了。明日早行。<span class="科">老旦</span></p>
        
        <p class="曲"><span class="牌">摧拍</span>震雷霆潜龙再腾。需雨露枯荄复生。喜气盈盈。喜气盈盈。一纸家书。万两黄金。破镜仍圆。缺月重明。多侥幸。免却呻吟。车似水。马如轮。<span class="科">旦</span></p>
        
        <p class="曲"><span class="牌">一撮棹</span>喜夫婿光生在覆盆。喜奸雄一似日溃春冰。还自省。我两口叹伶仃。谁承望岁月主恩深。书报天中赦。人从海上闻。真个是六翮起青云。</p>
        
        <p class="落诗">桂月双眉久不描。<br />残妆和泪污红绡。<br />丈夫鹊印摇边月。<br />寒谷冰随煖气销。</p>
        
        <h2 id=ch32 class="chapter"><span class="出题">第三十二出　圆全</span></h2>
        
        <p class="曲"><span class="牌">行香子前</span><span class="科">生小旦同上</span>玉珮珊珊。锦绶翩翩。萦心处望眼悬悬。</p>
        
        <p class="白"><span class="科">生</span>郡主。下官思那日与你永诀。自分魂飞白刃。身掩黄沙。不料又有今日。只是那铁骑将军为我身死。深为痛伤。<span class="科">小旦</span>正是。这都是相公一生忠义之报。平日结客之功。<span class="科">生</span>这也不敢。还有一件。我前日差人去请卢氏夫人与岳母。怎生还不见到。好生放心不下。<span class="科">小旦</span>不久一定就到了。<span class="科">老旦旦净小生杂从上</span></p>
        
        <p class="曲"><span class="牌">行香子后</span>胡云冉冉。塞草芊芊。正得意。重相会。喜绵绵。</p>
        
        <p class="白"><span class="科">相见介生</span>夫人。这是和顺的郡主。下官在此亏杀那和顺王周全。幸不落莫。<span class="科">旦笑介</span>还是亏他的郡主哩。<span class="科">末扮可汗上</span>云沈塞上妖氛断。雪照回中探骑闲。<span class="科">见介</span>下官闻得夫人到此。特来称贺。<span class="科">生</span>多谢。</p>
        
        <p class="曲"><span class="牌">山花子</span>当时失路谁青眼。谢居停屈意周全。借鹪鹩一枝暂安。今日里人月同圆。<span class="科">合</span>更堪夸交盟不寒。孟尝结客得益欢。信陵虚左兴未阑。倒屣迎宾。只手扶天。</p>
        
        <p class="曲"><span class="牌">前腔</span><span class="科">众</span>忠贞节侠殊堪羡。任摧残赤胆常悬。总浮沉壮心自坚。今日里夷夏同瞻。<span class="科">合前</span></p>
        
        <p class="曲"><span class="牌">舞霓裳</span>今逢再造盛明年。盛明年。恩荣喜至五云端。五云端。共看圣泽深无阻。且自称觞庆寿乐钧天。早漏泄春光一线。猛听得鸟弄歌声杂管弦。</p>
        
        <p class="曲"><span class="牌">红绣鞋</span>霏霏瑞霭炉烟。炉烟。荧荧独映珠帘。珠帘。鸣凤管。吸龙川。歌扇软。舞衣斑。娱舜日。乐尧天。</p>
        
        <p class="曲"><span class="牌">意不尽</span>莫教清漏催银箭。一任娇歌逐宝筵。兴来重整。又何妨十日醉平原。</p>
        
        <p class="落诗">白芷动芳馨。<br />清香入杳冥。<br />曲终人不见。<br />江上数峰青。</p>

    </body> 
</html>