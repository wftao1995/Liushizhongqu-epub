<!DOCTYPE HTML>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="zh-tw" xml:lang="zh-tw">
    <head>
        <title>六十種曲/紅拂記</title>
        <meta name="author" content="明　張鳳翼　著"/>
        <meta charset="utf-8"/>
        <link rel="stylesheet" type="text/css" href="layer.css">
    </head>
    <body> 
        <h1><span class="劇題">紅拂記</span></h1>

        <p class="作者">明　張鳳翼　著</p>
        
        <h2 id=ch1 class="chapter"><span class="齣題">第一齣　傳奇大意</span></h2>

        <p class="曲"><span class="牌">青玉案</span><span class="科">末上</span>人生南北如岐路。世事悠悠等風絮。造化小兒無定據。翻來覆去。倒橫直豎。眼見都如許。　　時來有志須遭遇。卻笑風流賦枯樹。坎止流行應有數。良辰美景。賞心樂事。一曲飛觴羽。<span class="科">問答照常</span></p>
        
        <p class="曲"><span class="牌">鳳凰臺上憶吹簫</span>李靖人豪。張姬女俠。相逢似水如魚。喜私奔出境。靈右停車。偶與虯髯相遇。談笑處意愜情舒。覘真主。扶王定霸。各自躊躇。　　須臾。西京兵起。把佳人驚走。野外馳驅。遇樂昌夫婦。合鏡安居。付紅拂徐郎上道。到海上坐展雄圖。功成日同歸完聚。列土分符。</p>
        
        <p class="落詩">打得上情郎紅拂女。<br />撇得下愛寵楊司空。<br />讓別人江山虯髯客。<br />成自己事業李衛公。</p>
        
        <h2 id=ch2 class="chapter"><span class="齣題">第二齣　仗策渡江</span></h2>
        
        <p class="曲"><span class="牌">瑞鶴仙</span><span class="科">生李靖上</span>少小推英勇。論雄才大略。韓彭伯仲。干戈正洶湧。奈將星未耀。妖氛猶重。幾回看劍。掃秋雲半生如夢。且渡江西去。朱門寄跡。待時而動。</p>
        
        <p class="誦"><span class="牌">鷓鴣天</span>投筆由來羨虎頭。須教談笑覓封侯。囊中黃石包玄妙。腰下青萍射斗牛。　　調羹鼎。濟川舟。雲龍風虎豈難投。功名未到英雄手。且與時人笑敝裘。</p>
        
        <p class="白">李靖字藥師。京兆三原人也。姿貌魁秀。氣概雄奇。與聞韜略。忝韓柱國宅相之親。受業河汾。叨文中子宮牆之末。正是世本將家元有種。才堪王佐更無雙。連年獻策皇都。苦為當權擯棄。淪落江左。十有餘載。近來聞得越公楊素留守西京。招納豪傑。欲待仗策往見。以圖尺寸。只得渡江。取路前去。</p>
        
        <p class="曲"><span class="牌">錦纏頭</span>本待學鶴凌霄。鵬摶遠空。歎息未遭逢。到如今教人淚灑西風。我自有屠龍劍。釣鰲鉤。射鵰寶弓。又何須弄毛錐角技冰蟲。猛可裡氣冲冲。這鞭梢兒肯隨人調弄。待功名鑄鼎鐘。方顯得奇才大用。任區區肉眼笑英雄。</p>
        
        <p class="白">迤邐行來。又到這大江邊也。怎得個船兒渡過去。呀。好了。遠遠有個漁船來了。<span class="科">末扮漁人上</span>家臨九江水。來往九江側。同是長干人。何事不相識。<span class="科">生</span>漁翁。渡我過江去。我多與你錢。<span class="科">末</span>漢子。你差了。我在此釣魚。尚且意不在魚。就渡你一渡。何須論錢。上來上來。仔細。</p>
        
        <p class="曲"><span class="牌">普天樂</span><span class="科">生</span>謝漁翁相欽重。暫許我仙舟共。汀蘆畔。汀蘆畔驚起棲鴻。波心裡隱見遊龍。似憑虛御風。<span class="夾白"><span class="科">末</span>漢子。看江上芙蓉花都開了。<span class="科">生</span></span>最堪憐是秋江上寂寞芙蓉。</p>
        
        <p class="曲"><span class="牌">古輪臺</span><span class="科">末</span>幸相同。片帆江上掛秋風。可堪驚眼風波裡。南飛烏鵲。遶樹無枝。分明是擇木難容。<span class="科">生</span>俛首沈思。轉添惆悵。自慚蹤跡久飄蓬。<span class="科">末</span>看你儀容俊雅。笑談間氣展霓虹。多管是吹簫伍相。刺船陳孺。題橋司馬。惜別太匆匆。君今去。不知何日再相逢。</p>
        
        <p class="白">漢子。你姓甚名誰。如今要往那里去。<span class="科">生</span>小生姓李名靖。因獻策未遂。流落多年。如今將投楊越公去。請問漁翁姓名。下次好相謝。<span class="科">末</span>我那里是漁人。我本姓劉名文靜。字肇仁。世居京兆武功。因父死難。襲封官職。今見天子營仁壽宮。人民苦役。每每思亂。故棄職避地在此。近聞太原州將子李世民。英雄蓋世。折節延攬。我不久就投他去。你到越公處。倘不得意。也到太原來如何。<span class="科">生</span>謹領盛意。就此分手。</p>
        
        <p class="曲"><span class="牌">尾聲</span>風塵奔走徒虛哄。頃刻勞君舟楫功。<span class="科">末</span>有日還乘破浪風。</p>
        
        <p class="落詩"><span class="科">生</span>江畔逢君路不迷。<br /><span class="科">末</span>即今相見卻成悲。<br /><span class="科">合</span>何時一舉風波靜。<br />江漢翻為雁鶩池。</p>
        
        <h2 id=ch3 class="chapter"><span class="齣題">第三齣　秋閨談俠</span></h2>
        
        <p class="曲"><span class="牌">一翦梅</span><span class="科">旦紅拂貼樂昌公主上旦</span>庭院涼生枕簟秋。月上妝樓。風滿歌樓。<span class="科">貼</span>梧桐葉落雨初收。新恨眉頭。舊事心頭。</p>
        
        <p class="誦"><span class="牌">更漏子</span><span class="科">旦</span>玉爐香。紅蠟淚。偏照畫堂秋思。眉翠薄。鬢雲殘。夜長衾枕寒。　　<span class="科">貼</span>梧桐樹。三更雨。不道離情苦。一葉葉。一聲聲。空階滴到明。</p>
        
        <p class="白"><span class="科">旦</span>奴家姓張。行一。世居東吳。避兵西來。因住越府廊下。不幸父親亡過。就養育在越公府內。纔得長成。便教歌舞。插金披綺。好不富貴。只是奴家情耽書史。性好兵符。每聞喚聲。好不耐煩也。<span class="科">貼</span>奴家乃亡陳公主。號曰樂昌。自兵入建康。與夫主徐德言分別。蒙上將奴賜與越公。逗遛在此。不覺又一年也。<span class="科">旦</span>姐姐。你我終日選伎徵歌。隨行逐隊。如何是好。</p>
        
        <p class="曲"><span class="牌">駐雲飛</span>繡幄瓊樓。選伎徵歌第一流。扇底眉頻皺。舞處低紅袖。<span class="夾白">休。</span>脈脈歎淹留。年光拖逗。空有煉石奇材。誤落裙釵後。魂斷西風不自由。心事縈牽別樣愁。</p>
        
        <p class="曲"><span class="牌">前腔</span><span class="科">貼</span>雨散雲收。漂泊渾如不繫舟。愁殢新豐酒。黛鎖隋堤柳。<span class="夾白">休。</span>密約幾時酬。誰知消瘦。天上人間。別恨難禁受。爭怕芙蓉不耐秋。一任珠簾不上鉤。</p>
        
        <p class="白">姐姐。你手中拿那紅拂子。卻是為何。<span class="科">旦</span>你聽我道來。</p>
        
        <p class="曲"><span class="牌">駐馬聽</span>玉筍金鞲。揮麈風前亂攪愁。欲待拂除煙霧。拭卻塵埃。打滅蜉蝣。春絲未許障紅樓。簾櫳淨掃窺星斗。<span class="科">背科</span>若問緣由。誰能解得就中機彀。</p>
        
        <p class="白">姐姐。你常時懷那半面破鏡。卻是為何。</p>
        
        <p class="曲"><span class="牌">前腔</span><span class="科">貼</span>鳳去秦樓。一段相思半面羞。只為青鸞罷舞。金鵲驚飛。缺月含愁。妝臺懶整玉搔頭。水晶簾舊約空回首。<span class="科">背科</span>若問緣由。不知何日重諧佳偶。</p>
        
        <p class="落詩"><span class="科">旦</span>真成薄命久尋思。<br /><span class="科">貼</span>夢見君王覺後疑。<br /><span class="科">合</span>火照西園知夜飲。<br />分明複道奉恩時。</p>
        
        <h2 id=ch4 class="chapter"><span class="齣題">第四齣　天開良佐</span></h2>
        
        <p class="白"><span class="科">末扮西岳大王上</span>善哉善哉。人間私語。天聞若雷。暗室虧心。神目如電。自家奉玉皇敕命。鎮守西方。配位四嶽。今日有一異人李靖到此。不免曉諭他一番。多少是好。小鬼判官何在。<span class="科">丑淨扮鬼判上立介</span></p>
        
        <p class="曲"><span class="牌">西地錦</span><span class="科">生</span>歷盡長堤險渡。自憐多少奔波。殘陽古廟無煙火。空山惟有啼烏。</p>
        
        <p class="白">一路行來。再無人家。只遇得這所古廟。不免進去歇息一回。再作區處。呀。元來是西岳大王之廟。我想如今行藏未決。不免向大王面前拜囑一番。討個端的。卻不是好。<span class="科">拜介</span>靖聞大王肅爽凝威。嵯峨擅德。是以立像清廟。作鎮金方。遐觀歷代哲王。莫不順時禋祀。興雲致雨。天實肯從。轉孼為祥。何不有賴。李靖吐肝膽于階下。拜求一卦。倘三問不對。亦何神之有靈。我便當斬大王頭。焚其廟。惟神裁之。大王聽我道。</p>
        
        <p class="曲"><span class="牌">玉芙蓉</span>我堂堂一丈夫。落落多艱阻。十年來一身進退維谷。失林飛鳥無投處。涸轍窮魚轉困苦。<span class="科">合</span>時不遇。向誰行控訴。倘神靈有知須早啟迷途。</p>
        
        <p class="白">你看如此世界呵。</p>
        
        <p class="曲"><span class="牌">前腔</span>奸雄方競逐。社稷將傾覆。待橫行須臾電擊風馳。掃除氛祲清寰宇。斬戮鯨鯢萬姓蘇。<span class="科">合前卜卦科</span></p>
        
        <p class="白">大王。我李靖若果有天子之分。乞明賜一卦。呀。如何卦不好。我既無天子之分。終不然天生李靖何用。只得再求一卦。擇一賢主。輔之立功何如。</p>
        
        <p class="曲"><span class="牌">前腔</span>天心倘有屬。大寶應難據。終不然坐看社稷丘墟。待捧忠竭節從明主。仗劍除殘早濟時。<span class="科">合前卜卦科</span></p>
        
        <p class="白">呀。此卦卻好了。拜禱已畢。不覺神思困倦。且就廊下略睡片時。多少是好。<span class="科">睡介神起說介</span>李將軍。你擡起頭來聽我道。</p>
        
        <p class="誦"><span class="牌">西江月</span>南國休嗟流落。西方自得奇逢。紅絲繫足有人同。月府一時跨鳳。　　去處須尋金卯。奔時莫易長弓。一盤棋局識真龍。好把堯天日捧。</p>
        
        <p class="白">李將軍。天色漸明。可起身罷。</p>
        
        <p class="曲"><span class="牌">前腔</span><span class="科">生</span>朦朧一夢裡。恍聽神人語。分明是說一個去向端的。<span class="夾白">大王。多承你指點我呵。</span>不須買卜君平宅。免使楊朱泣路岐。時不遇。向誰行控訴。謝神靈應聲如響指長途。</p>
        
        <p class="白">方纔朦朧睡着。分明是大王叮囑我一番。言語中間。雖有難解處。且待將來。必有應驗。</p>
        
        <p class="落詩">夢中言語記來真。<br />莫道無神卻有神。<br />須信行藏都是命。<br />也知富貴不由人。</p>
        
        <p class="白"><span class="科">下</span><span class="科">末</span>李靖去了。判官小鬼。你與我一路護送他去。正是</p>
        
        <p class="落詩">大底乾坤都一照。<br />免教人在暗中行。</p>
        
        <h2 id=ch5 class="chapter"><span class="齣題">第五齣　越府宵遊</span></h2>
        
        <p class="白"><span class="科">末院子上</span>生年不滿百。常懷千歲憂。晝短苦夜長。何不秉燭遊。自家不是別人。卻是楊越公府中一個院子的便是。若論我老爺。果然是整頓乾坤手。扶持日月功。腰間三尺劍。掌上萬人雄。怎見得。你看他志平吳楚。功蓋華夷。揮戈處赤日車迴。煉石來青天缺補。說他將令的嚴明。使三軍股慄。看他摧鋒的氣概。是一陣雷霆。因風縱火。智慧喪膽逋逃。汎海薄營。國慶棄州奔走。既有偌大功勞。可知許多受用。花封繡戶貯嬌姿。不數他鄴都銅雀。劍擁玉人充舞隊。多半是帝胄金枝。吹銀笙。鼓瑤瑟。分明世外鈞天。開錦帳。啟璚筵。疑是壺中福地。明霜畫戟。侯門將士千員。嘶夜紫騮。夾道垂楊幾樹。我老爺是天上明明上將星。遣來人世布威靈。麒麟閣上應圖畫。鳥鼠山前好勒銘。早間蒙老爺分付鋪設筵席賞月。天色漸晚。收拾已完。不免去稟覆老爺則個。呀。道猶未了。老爺早到。</p>
        
        <p class="曲"><span class="牌">齊天樂</span><span class="科">外</span>掃清江漢功無上。雙手拍開霄壤。斧鉞威權。珥貂尊貴。番覺此身勞攘。自知重望。好坐撫人民。臥守封疆。警罷銅魚。光分玉兔。且徜徉。</p>
        
        <p class="白">金魚玉帶應三台。將相還須蓋世才。我本無心求富貴。誰知富貴逼人來。楊素。身為名將。職任元戎。討無不平。戰無不克。我常臨戰。令一二百人赴敵陷陣。不能陷而還者。悉斬之。又令二三百人復進。還如向法。士知進生退死。所向無前。及至論功。雖微必錄。故士雖畏我。亦願從我。人知我成功之易。不知我皆以賞罰中得士力也。今天子幸江都。加我司空之職。即命留守西京。日來兵政肅清。衙門無事。早上分付院子設宴花園中看月。院子那裡。<span class="科">末</span>院子磕頭。<span class="科">外</span>筵席可曾完備否。<span class="科">末</span>稟老爺。筵席完備多時了。請老爺賞月。<span class="科">外</span>既如此。可喚女樂每出來承應。<span class="科">末</span>女樂每走動。</p>
        
        <p class="曲"><span class="牌">生查子</span><span class="科">旦貼齊上</span>睡起洗殘妝。粉褪香腮上。報道欲持觴。一派笙歌響。</p>
        
        <p class="白"><span class="科">旦貼拜科外</span>取酒過來。</p>
        
        <p class="曲"><span class="牌">香柳娘</span><span class="科">外</span>向明月舉觴。向明月舉觴。璇臺虛敞。青天碧海開秋爽。<span class="夾白"><span class="科">外指旦介</span>你把那新打的曲兒唱個。<span class="科">旦</span></span>試新聲奏商。試新聲奏商。雜管更調簧。珠喉轉嘹喨。<span class="科">合</span>看澄波夜光。看澄波夜光。獨照華堂。偏宜清賞。<span class="科">旦進酒介</span></p>
        
        <p class="曲"><span class="牌">前腔</span><span class="科">外</span>任嬌娥進觴。任嬌娥進觴。天香飄漾。桂枝疑在青雲上。<span class="夾白"><span class="科">指貼介</span>你試舞一回。<span class="科">貼舞介</span></span>舞纖腰楚妝。舞纖腰楚妝。踏月展霓裳。分輝動羅幌。<span class="科">合前旦貼</span></p>
        
        <p class="白">風露寒冷。老爺請自保重。</p>
        
        <p class="曲"><span class="牌">前腔</span><span class="科">外</span>任吹風墜霜。任吹風墜霜。<span class="夾白">我為將十年呵。</span>身披草莽。寒關夜渡渾無恙。況秋宵正長。況秋宵正長。暫醉白雲鄉。須教洗塵況。<span class="科">合前外作醉介</span></p>
        
        <p class="曲"><span class="牌">前腔</span><span class="科">貼背唱</span>見明月暗傷。見明月暗傷。舊遊虛爽。誰懸明鏡青天上。<span class="科">旦</span>你不須斷腸。你不須斷腸。圓缺謾平章。終須脫塵網。</p>
        
        <p class="白"><span class="科">外醉旦貼扶介合前外</span>我已醉了。收拾進去罷。</p>
        
        <p class="落詩"><span class="科">外</span>歌殘舞罷已三更。<br />可愛秋空氣轉清。<br /><span class="科">旦</span>須信露從今夜白。<br /><span class="科">貼</span>偏憐月是故鄉明。</p>
        
        <h2 id=ch6 class="chapter"><span class="齣題">第六齣　英豪羈旅</span></h2>
        
        <p class="曲"><span class="牌">夜遊湖</span><span class="科">生上</span>匹馬長途愁日暮。時未遇自歎馳驅。趙璧山中。隋珠海底。求售可憐無主。</p>
        
        <p class="白">一雁西飛煙樹秋。關河搖落使人愁。無人寄語司空道。莫遣明珠暗裡投。自家涉遠到此。欲投越公。只得賃間房兒住下。明日清晨往候。卻不是好。且喜正遇個客店。不免問聲。店主人那里。<span class="科">丑</span>來了。相留燕趙齊梁客。借寓東西南北人。是誰。<span class="科">生</span>小生要賃房的。<span class="科">丑</span>要幾間。<span class="科">生</span>要兩間。須是僻靜的纔好。<span class="科">丑</span>敢是官人要看書麼。<span class="科">生</span>不是。要候見越公。<span class="科">丑</span>若官人往月宮裡去。千萬帶了我去。作成我看看桫欏樹與那搗藥的兔子。<span class="科">生</span>不是。我自要見楊司空老爺。你不須絮煩。只與我房兒便了。<span class="科">丑</span>此處來。鍋竈也有。可要做飯麼。<span class="科">生</span>前面店中喫了。你自方便。<span class="科">丑下生</span>客館蕭條。行蹤未定。教我如何睡得着。</p>
        
        <p class="曲"><span class="牌">集賢賓</span>寒燈欹枕聽夜雨。堪憐彈鋏無魚。懷刺侯門誰是主。抱奇才未遇明時。沈吟自許。須有日風雲際會。雖逆旅。論囊底不愁資斧。</p>
        
        <p class="白">夜已深了不免去強睡一回</p>
        
        <p class="落詩">江鄉回首隔風煙。<br />夜雨柴門思黯然。<br />正是雁飛不到處。<br />果然人被利名牽。</p>
        
        <h2 id=ch7 class="chapter"><span class="齣題">第七齣　張娘心許</span></h2>
        
        <p class="曲"><span class="牌">似娘兒</span><span class="科">外引旦貼上</span>數載握兵權。居重地士戢民安。<span class="科">旦拂劍科</span>為公拂拭芙蓉劍。<span class="科">貼</span>看氣奪霜威。光欺星燦。曾斬樓蘭。</p>
        
        <p class="白"><span class="科">外</span>戰袍猶帶血痕腥。十載高懸海內名。前隊貔貅衝曉色。後車鶯燕雜春聲。我自在此鎮守。門客甚多。近來真覺懶于應接。去者頗眾。雖然如此。倘有豪傑。我自識他。正是跛足元堪笑。重瞳我自明。昨日送門簿來。有個秀才李靖求見。我曾聞此人有文武全才。今日若再來。當接見他一番。看他談論如何。分付直門將官。今日李秀才若來。可與通報。</p>
        
        <p class="曲"><span class="牌">菊花新</span><span class="科">生</span>朱門先達笑彈冠。丞相無私斷。掃門作客又經年。賦無衣有誰憐念。</p>
        
        <p class="白">小生昨日候見司空。門上將官辭以宴飲。不得接見。今日只得又來。不知得相見否。只怕又是飲宴。正是但知北海客。不問北溟魚。早到司空府門首了。將官。勞一通報。<span class="科">丑扮將官進報生見長揖云</span>司空拜揖。<span class="科">外作坐受科生</span>天下方亂。英雄競起。公為帝室重臣。須以收羅豪傑為心。不宜倨見賓客。<span class="科">外起謝介</span>老夫有罪了。請問先生。今天下紛紛。定而復亂。先生遠來。何以教我。<span class="科">生</span>司空請坐。待小生拜稟。<span class="科">外</span>先生請坐講。<span class="科">旦目生科</span></p>
        
        <p class="曲"><span class="牌">啄木兒</span><span class="科">生</span>蒙尊命。敢浪言。論四海干戈未息肩。只為着土木疲民。況邊庭黷武連年。繁刑重斂誰不怨。山林嘯聚爭思亂。<span class="夾白">為今之計。</span>除是罷役休兵漸撫安。</p>
        
        <p class="曲"><span class="牌">前腔</span><span class="科">外</span>逢佳士。得讜言。<span class="夾白">我當初佐文皇定天下呵。</span>河北江南已奠安。自當年駕幸江都。致中原萬姓騷然。我此身重荷朝廷眷。扶危定亂真吾願。還要細與賢良計萬全。</p>
        
        <p class="白"><span class="科">生</span>小生告退。再當候見。<span class="科">外</span>倘先生有暇。時常來一講論。老夫不得遠送了。<span class="科">生外貼下旦弔場云</span>院子。老爺着你問李秀才寓所何處。<span class="科">內應云</span>在西明巷口第一家便是。<span class="科">旦</span>知道了。待我自復老爺去。</p>
        
        <p class="曲"><span class="牌">簇御林</span>看他言慷慨。貌偉然。信翩翩。美少年。私心願與諧姻眷。只是無媒怎得通繾綣。<span class="夾白">我有計在此了。</span>且俄延。須教月下。成就這良緣。</p>
        
        <p class="白">此事本當與陳美人說知。恐有漏泄。不當穩便。且到其間。再作理會。</p>
        
        <p class="落詩">乍見風前連理枝。<br />須教燈下有佳期。<br />一腔心事無人識。<br />惟有清風明月知。</p>
        
        <h2 id=ch8 class="chapter"><span class="齣題">第八齣　李郎神馳</span></h2>
        
        <p class="曲"><span class="牌">步步嬌</span><span class="科">生上</span>朝來獻策侯門去。見座右嬌娥侍。風流絕代姿。卻訝秋波。幾番偷覷。眇眇獨愁予。司空見慣渾閒事。</p>
        
        <p class="白">方纔候見司空。見一侍女。手持紅拂。頗有顧盼之意。未知何故。</p>
        
        <p class="曲"><span class="牌">江兒水</span>天上碧桃樹。日邊紅杏枝。笑水中看月做風中絮。無端一笑成何濟。料目成心許也非容易。把意馬心猿拴住。打疊情悰。收拾起迷魂春思。<span class="科">內作鵲噪介</span></p>
        
        <p class="曲"><span class="牌">川撥棹</span>鵲聲沸。更燈花何太喜。看簾鉤雙掛蛛絲。看簾鉤雙掛蛛絲。算窮途有何信息。且向孤幃。枕漫支。漸聞雞。起舞時。</p>
        
        <p class="曲"><span class="牌">尾聲</span>漁郎誤入仙源去。回首桃花路已迷。再莫向風前有所思。</p>
        
        <p class="落詩">本謁侯門冀托名。<br />紅顏顧盼笑顏生。<br />東邊日出西邊雨。<br />道是無情卻有情。</p>
        
        <h2 id=ch9 class="chapter"><span class="齣題">第九齣　太原王氣</span></h2>
        
        <p class="曲"><span class="牌">喜遷鶯</span><span class="科">外虯髯淨道士上</span>殘霞斂岫。正舉目江山。滿天星斗。<span class="科">淨</span>日出分行。晚歸相守。事機各在心頭。<span class="科">合</span>風斷數聲殘漏。雁排一帶深秋。登高處。占星望氣。半晌凝眸。</p>
        
        <p class="白"><span class="科">外</span>茫茫宇宙。落落堪輿。<span class="科">淨</span>共探驪龍。誰得其珠。<span class="科">外</span>自家姓張名仲堅。生長東魯。以殺人避仇。卜居西京。我素有大志。見天下將亂。昔廣蓄貲財。規造繻券。或龍戰二三十載。意欲建少功業。又喜得我道兄徐洪客海上遠來相從。似石投水。言無不合。眼見得這事有幾分也。<span class="科">淨</span>張兄。夜色漸清。你我正好望氣了。且喜此間有個高岡。與你同上一望。卻不是好。<span class="科">外</span>道兄同請。<span class="科">淨</span>張兄。你看那妖星犯牛女。紫微垣失光。天下事可知矣。<span class="科">回望介</span>呀。好怪好怪。你看參井之分。紫氣騰躍。太原乃參井分野。恐其中必有異人。張兄你見否。<span class="科">外</span>我豈不見。</p>
        
        <p class="曲"><span class="牌">鎖南枝</span>看那重雲護。瑞氣浮。分明五城十二樓。<span class="夾白">咳。道兄。</span>我生事在吳鉤。機關已成就。倘有勍敵起。做項與劉。這紛爭。怕黏手。</p>
        
        <p class="曲"><span class="牌">前腔</span><span class="科">淨</span>徘徊望。展轉愁。眼前是非方未休。<span class="夾白">張兄。你看江都分野已見。隋家不濟事了。</span>他王氣黯然收。縱橫未分剖。倘真人起。正可憂。與他做頭敵。恐掣肘。</p>
        
        <p class="白">張兄。這也不難。我只待天明。先往太原去。你可回家備些口糧。隨後便來。約定在汾陽橋相候。到得那里。少住十日半月。好歹便知端的。<span class="科">外</span>如此甚好。道兄請先行。我隨後即便來也。</p>
        
        <p class="落詩"><span class="科">淨</span>休論王相與孤虛。<br />世亂誰當任掃除。<br /><span class="科">外</span>渾濁不分鰱共鯉。<br />水清方見兩般魚。</p>
        
        <h2 id=ch10 class="chapter"><span class="齣題">第十齣　俠女私奔</span></h2>
        
        <p class="白"><span class="科">旦紫衣紗帽上</span>自憐聰慧早知音。瞥見英豪意已深。俠氣自能通劍術。春情非是動琴心。奴家自從見那秀才之後。不覺神魂飛動。我想起來。塵埋在此。分明是燕山劍老。滄海珠沈。怎得個出頭日子。若得絲蘿附喬木。日後夫榮妻貴。也不枉了我這雙識英雄的俊眼兒。如今夜闌人靜。打扮做打差官員的妝束。私奔他去。早已被我賺出這門來也呵。</p>
        
        <p class="曲"><span class="牌">北二犯江兒水</span>重門朱戶。恰離了重門朱戶。深閨空自鎖。正瓊樓罷舞。綺席停歌。改新妝。尋鴛侶。西日不揮戈。三星又起途。鸞馭偷過。鵲駕臨河。握兵符怕誰行來問取。魏姬竊符。分明是魏姬竊符。雞鳴潛度。討的個雞鳴潛度。聽更籌戍樓中漏下玉壺。</p>
        
        <p class="白"><span class="科">眾更夫上擋路介</span>此是何人。這般時候。往那裡去。</p>
        
        <p class="曲"><span class="牌">前腔</span><span class="科">旦</span>公門將佐。我是個公門將佐。休猜做亡國虜。正懷揣着令旨。手執銅符。戴烏紗。衣掛紫。<span class="夾白"><span class="科">眾</span>如今老爺睡也未。<span class="科">旦</span></span>寄語主更夫。何須竟夜呼。<span class="夾白"><span class="科">眾</span>老爺呵。自有</span>絃上醍醐。燈下氍毹。這時節向陽臺行雲雨。</p>
        
        <p class="白">如此說。大人自去。我們就睡也不妨了。正是各人自掃門前雪。莫管他家瓦上霜。<span class="科">眾下旦</span>你看這一夥人。被我兩三句話。都哄過了。</p>
        
        <p class="曲"><span class="牌">前腔</span>女中丈夫。不枉了女中丈夫。人中龍虎。正好配人中龍虎。<span class="夾白">說話間</span>不覺的喜孜孜來到草廬。</p>
        
        <p class="白">乘着這月色。又到了西明巷了。此是第一家。不免敲門則個。<span class="科">敲門介</span>開門。開門。</p>
        
        <p class="曲"><span class="牌">懶畫眉</span><span class="科">生</span>夜深誰個扣柴扉。只得顛倒衣裳試覷渠。<span class="夾白"><span class="科">開門看介</span>呀。</span>元來是紫衣年少俊龐兒。戴星何事匆匆至。莫不是月下初回擲果車。</p>
        
        <p class="曲"><span class="牌">前腔</span><span class="科">旦</span>郎君何事大驚疑。<span class="科">脫衣帽介</span>那里是紗帽籠頭着紫衣。<span class="夾白"><span class="科">生</span>呀。元來是個女子。<span class="科">旦出紅拂介</span></span>我本是華堂執拂女孩兒。<span class="夾白"><span class="科">生</span>你緣何到此。<span class="科">旦</span></span>憐君狀貌多奇異。願托終身效唱隨。</p>
        
        <p class="曲"><span class="牌">前腔</span><span class="科">生</span>驟然驚見喜難持。百歲良緣頃刻時。侯門如海障重圍。君家閨閤非容易。怎出得羊腸免得駟馬追。</p>
        
        <p class="曲"><span class="牌">前腔</span><span class="科">旦</span>楊公自是莽男兒。怎會得紅粉叢中拔異姿。奴今逸出未忙追。<span class="夾白">我與你呵。正好</span>從容定計他州去。一笑風前別故知。</p>
        
        <p class="白"><span class="科">生</span>我有個故人劉文靜。乃是智謀之士。見今在太原。我明日與你扮做村中進香的夫婦。同往太原投他。再作區處。正是</p>
        
        <p class="落詩">籠裡籠前整羽衣。<br />誰知相見即相隨。<br />今宵久旱逢甘雨。<br />來日他鄉遇故知。</p>
        
        <h2 id=ch11 class="chapter"><span class="齣題">第十一齣　隱賢依附</span></h2>
        
        <p class="曲"><span class="牌">杏花天</span><span class="科">末上</span>山深木落猿啼。走天涯雲隨馬飛。識不破終童棄繻。擺不開殷郎枯樹。</p>
        
        <p class="白">雖投定遠軍。未坐將軍樹。早知行路難。悔不理章句。我劉文靜千山萬水。到得太原。要投李公子。此間正是他私宅門首。不免喚聲。有人麼。<span class="科">丑應</span>是誰。<span class="科">末</span>是要見李公子的。<span class="科">丑</span>待我通報。</p>
        
        <p class="曲"><span class="牌">生查子</span><span class="科">小生</span>乘醉斬蛇回。劍吐虹霓氣。何日掃秦灰。夢想風雲會。</p>
        
        <p class="白"><span class="科">丑稟介小生</span>道有請。<span class="科">相見拜介末</span>久慕英名。每勞夢寐。喜瞻奇表。誠慰下情。<span class="科">小生</span>情篤神交。禮隆傾蓋。義合倒屣。罪切據牀。先生請坐。先生上姓。何來。<span class="科">末</span>小生劉文靜。從江南來。特謁公子。<span class="科">小生</span>久慕大名。幸得遠顧。必有教我。<span class="科">末</span>文靜知公子將有事於天下。待攀龍附鳳。垂名竹帛耳。<span class="科">小生顧丑回避介</span>先生渡江以來。延攬必多。如先生者。果有幾人。<span class="科">末</span>小生不足數。渡江以來。只得一人。名曰李靖。真奇才也。<span class="科">小生</span>他人品如何。願聞其概。</p>
        
        <p class="曲"><span class="牌">剔銀燈</span><span class="科">末</span>他命世姿非凡志氣。王佐略出人頭地。扁舟江上同時濟。兩情歡如魚得水。<span class="夾白"><span class="科">小生</span>他如今往那里去了。<span class="科">末合</span></span>如今尚無枝可棲。往西京未知怎的。</p>
        
        <p class="曲"><span class="牌">前腔</span><span class="科">小生</span>我求賢嘗勞夢寐。況冰鑑如君無比。果然覓得英雄輩。共圖王掃清何慮。<span class="科">合前小生</span></p>
        
        <p class="白">先生不須回下處去了。就在此住罷。</p>
        
        <p class="落詩"><span class="科">末</span>不識陽關路。<br />新從定遠侯。<br /><span class="科">小</span>何須負鼎俎。<br />氣味已相投。</p>
        
        <h2 id=ch12 class="chapter"><span class="齣題">第十二齣　同調相憐</span></h2>
        
        <p class="曲"><span class="牌">一江風</span><span class="科">生旦上</span>路迢迢。霜逕迷荒草。險似王陽道。近前村曙色將開。又聽金雞報。盤山渡板橋。盤山渡板橋。宵征不憚勞。<span class="夾白"><span class="科">旦</span>官人。我和你行了這一程。恰好前面是店家。正好梳洗了。</span>穿林早是人家到。</p>
        
        <p class="白"><span class="科">生</span>此是靈右地方了。店主人有麼。<span class="科">丑應上</span>門面多瀟灑。鋪陳色色新。廣招天下客。安歇四方人。是誰。<span class="科">生</span>我們夫妻是還香願的。來此買早飯喫。可先與我些湯水。<span class="科">丑</span>有有。請坐着。<span class="科">丑下生</span>你自梳頭。待我去喂馬來。<span class="科">生下</span></p>
        
        <p class="曲"><span class="牌">前腔</span><span class="科">旦作梳頭介</span>翠雲撩。一半塵埋了。膏沐香猶繞。斂修蛾不倩郎描。不貼花鈿小。不將脂粉調。不將脂粉調。村妝別樣嬌。還怕光輝易惹人猜料。</p>
        
        <p class="曲"><span class="牌">哭相思</span><span class="科">外虯髯上</span>走馬鬭雞拋夙好。衝風策蹇咸陽道。</p>
        
        <p class="白">店主人與我看了驢兒。待我歇息一回。起來喫飯。<span class="科">內應介外作看旦介</span></p>
        
        <p class="曲"><span class="牌">一江風</span>那多嬌。窣地香雲繞。一室容光耀。<span class="夾白"><span class="科">生上怒介旦作搖手介向前見外</span>官人萬福。官人上姓。<span class="科">外</span>我姓張。<span class="科">旦</span>妾也姓張。合是兄妹。<span class="科">外背介</span></span>意優閒禮度從容。似得閨中教。何緣到草茅。何緣到草茅。<span class="夾白">你丈夫在何處。<span class="科">旦</span>此間就是。<span class="科">外</span></span>試語良人道。<span class="夾白"><span class="科">旦招生相見介外</span>足下上姓。<span class="科">生</span>小生姓李名靖。<span class="科">外</span>原來是李藥師。<span class="科">生</span>足下上姓。<span class="科">外</span>我姓張名仲堅。<span class="科">生</span>莫非是虯髯公否。<span class="科">外</span>正是。<span class="科">合</span></span>相逢何必曾相好。</p>
        
        <p class="白"><span class="科">外</span>煮的是甚麼肉。<span class="科">生</span>是羊肉。<span class="科">外</span>我已飢了。可取些酒與胡餅來喫。</p>
        
        <p class="曲"><span class="牌">梁州序</span><span class="科">生取酒送介</span>衝風度夜。披星乘曉。取酒烹羔自勞。何期相遇。片言契結同袍。<span class="夾白"><span class="科">外指旦介</span>李郎貧士。何以致此異人。<span class="科">生</span></span>我自向驪龍頷下。猛虎穴中。透得個機關巧。<span class="夾白"><span class="科">外</span>看他也不似個村莊裡人。<span class="科">生</span></span>他在侯門花月隊。鬭豐標。金屋曾經貯阿嬌。<span class="夾白"><span class="科">外問旦介</span>你緣何隨了李郎。<span class="科">旦合</span></span>相盼處憐同調。鵲橋偷度偕歡好。今避地肯辭勞。</p>
        
        <p class="白"><span class="科">外</span>你既不相瞞。可對我說。果是誰家女子。<span class="科">旦</span>妾本楊越公家侍兒。因見李郎眉宇不凡。願托終身。故不以自薦為醜。乘夜私奔。<span class="科">生</span>小生從江南到此。不想遇他。也是有緣千里能相會也。</p>
        
        <p class="曲"><span class="牌">前腔</span><span class="科">外指生介</span>看你胸襟灑落。<span class="科">指旦介</span>儀容窈窕。自合雙飛雙宿。姻緣分定。相逢千里非遙。多應你好逑君子。擇婿佳人。一見相傾倒。<span class="夾白">我看你每呵。</span>好似秦樓乘鳳。去弄璚簫。那銅雀焉能鎖二喬。<span class="科">合前外</span></p>
        
        <p class="白">我也有些下酒之物。取出來下酒如何。<span class="科">生</span>甚好甚好。<span class="科">外取出人頭并心肝介旦</span>此是何人。張兄為何斬取其首。</p>
        
        <p class="曲"><span class="牌">前腔</span><span class="科">外</span>這是負心人行短才喬。轉眼處把人嘲誚。更爛翻寸舌。易起波濤。果是腹中懷劍。笑裡藏刀。對面情難料。十年今始得。肯相饒。斷首刳心絕獍梟。<span class="科">合</span>相邂逅憐同調。聊當下酒供談笑。君莫惜醉村醪。</p>
        
        <p class="曲"><span class="牌">前腔</span><span class="科">生</span>羨君家氣概雄豪。少年場如君絕少。更報讎雪恥。義比山高。<span class="科">旦</span>分明是置鉛擊筑。魚腹藏刀。狙擊沙中巧。<span class="科">生</span>太山輕一擲。等鴻毛。願結今生刎頸交。<span class="科">合前外</span></p>
        
        <p class="白">李郎如今投那里去。<span class="科">生</span>將投太原去。<span class="科">外</span>我聞望氣者道太原有奇氣。你可曉得此處有異人否。<span class="科">生</span>我只聞有一人。乃州將子李世民。其他皆將帥材耳。張兄為何垂問及此。</p>
        
        <p class="曲"><span class="牌">節節高</span><span class="科">外</span>風塵暗四郊。奮英豪。斬蛇逐鹿誰能料。<span class="夾白">且是那太原呵。</span>祥光繞紫氣昭。分星耀。個中定有連城寶。青雲有路。怕人先到。<span class="科">合</span>多管塵埃有真人。須教物色知分曉。</p>
        
        <p class="曲"><span class="牌">前腔</span><span class="夾白"><span class="科">生</span>我聞得那李公子呵。</span>侯門一俊髦。挺英標。龍韜豹略曾探討。年方少。氣正豪。心猶小。招賢下士人爭道。芳名那更流傳早。<span class="科">合前外</span></p>
        
        <p class="白">李郎何以使我見他一面。<span class="科">生</span>我有一友劉文靜。與他交厚。明日到太原。便可尋他引見。<span class="科">外</span>既如此。李郎可在汾陽橋等我。</p>
        
        <p class="曲"><span class="牌">尾聲</span><span class="科">旦</span>奇蹤秘跡人難料。<span class="科">生</span>草草相逢訂久要。<span class="科">外</span>明日汾陽會不遙。</p>
        
        <p class="落詩">客舍相逢意氣深。<br />來朝重會定佳音。<br />但願到時還得見。<br />須知勝似岳陽金。</p>
        
        <h2 id=ch13 class="chapter"><span class="齣題">第十三齣　期訪真人</span></h2>
        
        <p class="曲"><span class="牌">雙勸酒</span><span class="科">淨上</span>飄颻此身。燕齊秦晉。角巾布紳。資糧無甚。龍爭虎鬭正紛紛。是誰能早定乾坤。</p>
        
        <p class="白">自家徐洪客的便是。雲水到西京。得遇張兄。與他周旋。情投意合。所謀之事。十就七八。不想近日太原王氣大盛。此中倘有真主起乎。我那張兄豈不可憂。他與我相約。到此尋訪。我已先到。為何還不見他來。</p>
        
        <p class="曲"><span class="牌">西地錦</span><span class="科">外</span>風色彫殘綠鬢。絲鞭翻惹緇塵。汾陽橋畔朝煙冷。誰當圯下期人。</p>
        
        <p class="白">呀。道兄早已到此了。<span class="科">淨</span>相候已久。路上來可曾得甚消息否。</p>
        
        <p class="曲"><span class="牌">風入松</span><span class="科">外</span>昨朝靈右暫棲身。向酒家瞥見佳人。<span class="夾白"><span class="科">淨</span>他是何處來的。<span class="科">外</span></span>他是侯門侍女私投奔。<span class="夾白"><span class="科">淨</span>既如此。你說他怎的。<span class="科">外</span></span>能鑑別追隨豪俊。<span class="夾白"><span class="科">淨</span>婦人家尚識豪俊。你難道到不識他。<span class="科">外</span>其時被我看他梳頭。要識他丈夫。誰想到被他看破。即時與我結為兄妹。就令他丈夫與我相見。</span>對酒間與他盤桓數巡。傾蓋處便情親。</p>
        
        <p class="白"><span class="科">淨</span>他丈夫姓甚名誰。何等樣人。<span class="科">外</span>他丈夫是李靖。<span class="科">淨</span>我亦聞得此人。不知果是如何。</p>
        
        <p class="曲"><span class="牌">前腔</span><span class="科">外</span>雙眸炯炯貫星辰。更談兵說劍如神。<span class="夾白"><span class="科">淨</span>自古道好漢識好漢。你既見他如此。可曾問起太原的消息麼。<span class="科">外</span></span>他也道太原年少真英俊。已約定同來詢問。<span class="夾白">我和你正要認李公子。恰好他的故人劉文靜在李公子處。只等他來。去尋劉文靜一面。就見李公子。卻不是好。</span>待他來同尋故人。須一見好辨虛真。</p>
        
        <p class="曲"><span class="牌">前腔</span><span class="科">生旦上</span>朝來霜色太侵人。早連鑣來到河濱。<span class="夾白">呀。張兄早已在此了。<span class="科">外</span>路上辛苦。<span class="科">生旦</span></span>驅馳道路何須問。<span class="夾白"><span class="科">生</span>此間師父是何人。<span class="科">外</span>是我的至友。即向日所言望氣者便是。<span class="科">生</span></span>他形奇古非同凡品。<span class="夾白">如今好同去尋劉兄。只是賤累在此。無處可依。<span class="科">外</span>我已借下寡婦人家。我同李郎送一妹到他家暫住何如。<span class="科">旦</span>既有下處。行李奴家自當照管。張兄師父自與我官人前去便了。<span class="科">生</span>如此甚好。</span>我如今同尋故人。待一見好辨虛真。</p>
        
        <p class="落詩">滿目悲生事。<br />因人作遠遊。<br />西征問消息。<br />心折此淹留。</p>
        
        <h2 id=ch14 class="chapter"><span class="齣題">第十四齣　樂昌懷伴</span></h2>
        
        <p class="曲"><span class="牌">霜天曉角</span><span class="科">貼樂昌上</span>小窗知曉。幽夢縈懷抱。天外音書難報。鏡中眉黛誰描。</p>
        
        <p class="誦"><span class="牌">點絳唇</span>高柳蟬嘶。採菱歌斷秋風起。輕雲如髻。雲外山橫翠。　　簾捲西樓。過雨涼生袂。天如水。畫闌十二。少個人同倚。</p>
        
        <p class="白">奴家自陳亡後。沒入在此。喜得張美人為伴。笑談閒耍。少遣悶懷。不想他近日看上那李郎。悄自私奔去了。女伴中只我與他最厚。如何此去。竟不通我知道。如今獨坐無聊。好悶人也呵。</p>
        
        <p class="曲"><span class="牌">綿搭絮</span>時憐花貌。孤枕度良宵。曉起尋歡。女伴潛蹤轉寂寥。憶花朝拾翠相邀。何事戀着年少。一旦輕拋。想是難禁春心。不耐冰絃月下挑。</p>
        
        <p class="曲"><span class="牌">前腔</span>釵行分散。獨坐更無聊。似我鳳去臺空。枉自傷心折大刀。想鸞交。音問寥寥。只合藍橋水斷。祅廟延燒。怎比得奔月姮娥。悵望天香雲外飄。</p>
        
        <p class="白">我知道了。若還他此去。老爺差人追尋。便知老爺不是輕賢重色之人。我的心事就好對他實說了。正是</p>
        
        <p class="落詩">去住寧無意。<br />淹留強自親。<br />要知山下路。<br />且看過來人。</p>
        
        <h2 id=ch15 class="chapter"><span class="齣題">第十五齣　棋決雌雄</span></h2>
        
        <p class="曲"><span class="牌">高陽臺引</span><span class="科">生上</span>遍地干戈。極天烽火。正群雄競起時節。<span class="科">外上</span>事有關心。終宵魂夢顛越。<span class="科">淨上</span>無端滿眼狐疑事。漫勞人搔首難決。<span class="科">合</span>向他行雌雄一見。片時分別。</p>
        
        <p class="誦"><span class="牌">減字木蘭花</span><span class="科">生</span>連年奔走。咸陽雲樹空回首。<span class="科">外</span>滿目風波。爭奈龍蛇未判何。　　<span class="科">淨</span>成吳霸越。笑談自有壺中訣。<span class="科">合</span>梁甫長吟。應是觀濤難稱心。</p>
        
        <p class="白">說話中間。不覺又到李衙門首。想劉兄在此。不免尋問則個。<span class="科">作問介丑上應介</span>是誰。<span class="科">生</span>我是劉先生故人李靖。特來尋訪。<span class="科">丑報介</span></p>
        
        <p class="曲"><span class="牌">卜算子</span><span class="科">小生</span>棋局正闌時。門外停車轍。<span class="科">末</span>聞道相尋有故人。倒屣歡迎接。</p>
        
        <p class="白"><span class="科">作相見介生云</span>劉兄。別來無恙。<span class="科">末</span>李兄。托庇粗安。此二位何人。<span class="科">生</span>此道兄善相。故特與俱來尋兄。就謁見公子。<span class="科">淨</span>適問公子與劉兄在此何幹。<span class="科">末</span>在此弈棋。<span class="科">淨</span>豈不聞陶侃有言。諸君國器。何以此為。<span class="科">末</span>弈雖小伎。其義頗大。故支公以為手談。王生謂之坐隱。班固造弈旨之論。馬融有圍棋之賦。費褘笑談而退魏敵。謝安賭墅而破秦軍。先生不棄。就與公子少試國手如何。<span class="科">淨</span>願請教。只怕公子見笑。<span class="科">小生</span>取棋過來。<span class="科">丑持棋上</span>閒庭一任三時去。長日惟消一局棋。棋在此。<span class="科">淨小生下棋介</span></p>
        
        <p class="曲"><span class="牌">高陽臺</span><span class="科">小生</span>黑白分行。縱橫異道。須教四裔圍合。先着誰知。個中另有神訣。<span class="科">淨</span>機設。運奇點眼爭國手。看指尖誰強誰怯。奮玄籌。乘虛競勢。細求約截。</p>
        
        <p class="曲"><span class="牌">前腔</span><span class="科">末</span>征着。彎掌南麾。馳情北壘。分明霧捲星列。雲起龍翻。須臾勢貌分別。<span class="科">淨作大叫介這局全輸了起背唱介</span>支髮。茂弘局上劫更急。下場頭問誰分說。為東君。熱心一片。化為冰雪。</p>
        
        <p class="曲"><span class="牌">前腔</span><span class="科">外</span>摧折。侵地無方。攻城記屈。邅回轉覺難發。功墮垂成。怎能勾衝擊唐突。<span class="科">生</span>休說。應危尋變無救路。<span class="夾白">古人有言。當斷不斷。還為所謀。</span>恐狐疑反為擒滅。莫勞神。漫營邊鄙。再求角活。</p>
        
        <p class="白">局上已見輸贏。我每且告退。不日再來求見。<span class="科">小生</span>三君何所聞而來。何所見而去。<span class="科">淨</span>聞所聞而來。見所見而去。</p>
        
        <p class="落詩"><span class="科">小生</span>眼前一局決雄雌。<br /><span class="科">末</span>世事紛紛似弈棋。<br /><span class="科">生</span>雪隱鷺鶿飛始見。<br /><span class="科">外</span>柳藏鸚鵡語方知。</p>
        
        <h2 id=ch16 class="chapter"><span class="齣題">第十六齣　俊傑知時</span></h2>
        
        <p class="曲"><span class="牌">出隊子</span><span class="科">淨上</span>瞥然一見。鳳表龍姿自出群。雌雄勝負隱然分。十載經營枉用心。大抵功名是天定勝人。</p>
        
        <p class="曲"><span class="牌">前腔</span><span class="科">外</span>魂搖心死。一曲殘棋了半生。空餘長劍氣凌雲。尺蠖神龍有屈伸。從此休誇謀事在人。</p>
        
        <p class="曲"><span class="牌">前腔</span><span class="科">生</span>相逢如故。魚水相投契自深。蒼天不負濟時身。<span class="夾白">我與張君同尋劉兄。想金卯弓長之夢。應在今日了。</span>夢裡分明有鬼神。有日從龍順天應人。</p>
        
        <p class="白"><span class="科">外</span>方纔別了李公子。不覺又到下處門首了。不免喚一妹開門。</p>
        
        <p class="曲"><span class="牌">前腔</span><span class="科">旦上</span>孤嫠相守。寂寂雲林閉遠村。<span class="夾白"><span class="科">生</span>開門開門。<span class="科">旦</span></span>喚聲知是阮郎歸。欲問榮枯待入門。<span class="科">外淨嘆介旦</span>觀着容顏便知淺深。</p>
        
        <p class="白"><span class="科">相見介旦</span>此去所見如何。</p>
        
        <p class="曲"><span class="牌">紅衫兒</span><span class="科">生</span>他不裘不履自是非常品。滿座風生。那更神清朗。果然是異人。<span class="夾白"><span class="科">旦</span>既如此。你們</span>何不就連袂相從。和他草萊中締盟。待風雲同濟昌時。不使青萍負您。</p>
        
        <p class="曲"><span class="牌">前腔</span><span class="科">外</span>眼前顛倒渾難定。愁憤交并。黍熟勞薪水。分明為那人。<span class="科">淨</span>誰知做駕海成橋。枉勞工費心。我如今向世外逃名。有甚爭謀競勇。</p>
        
        <p class="白"><span class="科">生</span>呀。道兄差矣。豈不聞見物不取。失之千里。既遇明主。何必遠去。<span class="科">淨</span>我本道家。偶然到此。今所志不就。豈能學范增王猛。坐視無成。況瓊臺瑤島。尚未荒蕪。李郎勉就功業。我就此別去也。<span class="科">外</span>既如此。李郎與一妹先回。一到京中。可往武陵坊曲。尋板門小宅。須教我渾家與一妹相見。萬勿見卻。我送道兄一程。即歸奉候。<span class="科">生旦</span>我每就此拜別。<span class="科">作拜介</span></p>
        
        <p class="落詩"><span class="科">生</span>君今東去我西征。<br /><span class="科">旦</span>客裡囊空乏餞行。<br /><span class="科">淨</span>正是將軍不下馬。<br /><span class="科">外</span>果然各自奔前程。</p>
        
        <p class="白"><span class="科">生旦下外</span>道兄。你如今別我往那里去。<span class="科">淨</span>事到其間。不得不說了。我一向與你相從。指望共成大業。我自向海中尋個退步。誰想連你的事也不成了。如今只得把我的退步讓與你做個進步罷。<span class="科">外</span>道兄。你果是有心人。只不知你所說是何處。<span class="科">淨</span>海中有一國。名曰扶餘。其主昏亂。民心久離。我一向留意在此。故其山川土俗。訪問頗悉。我別你後。先投那邊去。覓得個機會。倘或你來。好做內應。你若肯下氣從那李公子。也自由你。<span class="科">外</span>我與你相從幾年。你豈不識我。大丈夫寧為雞口。毋為牛後。你先到那海上。我隨後便來也。乘機取便。到那里再作理會。<span class="科">淨</span>張兄若如此。雖無大成。亦有小就。</p>
        
        <p class="曲"><span class="牌">醉太平</span><span class="科">外</span>追省。勞形弊跡。歎蠶絲燕壘。多少經營。似求仙煉藥。空教人指望丹成。難平。不如子晉學吹笙。九天遙已知捷徑。低頭自忖。一腔豪氣塞滿乾坤。</p>
        
        <p class="曲"><span class="牌">前腔</span><span class="科">淨</span>閒評。人謀天命。看茫茫宇宙。得失難憑。尋谿問徑。那知道進退無成。須聽。桃源還自有通津。向漁郎好去尋問。<span class="科">外作墮淚介淨</span>漫縈方寸。無端故作楚囚悲憤。</p>
        
        <p class="白">張兄請回罷。<span class="科">外</span>作如此遠別。豈忍分手。必須再送一程。</p>
        
        <p class="落詩"><span class="科">淨</span>十載心期一黯然。<br />那堪悽愴別江潭。<br /><span class="科">外</span>不如意事常八九。<br />可與人言無二三。</p>
        
        <h2 id=ch17 class="chapter"><span class="齣題">第十七齣　物色陳姻</span></h2>
        
        <p class="曲"><span class="牌">番卜算</span><span class="科">外上</span>堤上柳含春。庭際花明夜。嬌鶯飛去向誰家。無奈輕拋捨。</p>
        
        <p class="白">春心忽憶章臺柳。舊日青青今在否。縱使長條依舊垂。也應扳折他人手。自從李靖參見我後。我那張美人無故而去。我想此女識見不凡。志氣頗遠。多是看上他才調。私奔他去了。我要追他。亦有何難。只是人道我輕賢重色。不近人情。故此放他去了。我早知如此。悔不把這妮子贈與李靖。也得他些氣力。如今連李靖也去了。豈不可惜。今日閒居無事。不免喚陳美人出來。試問他亡陳故事。多少是好。女使每與我喚陳美人出來。</p>
        
        <p class="曲"><span class="牌">西地錦</span><span class="科">貼</span>舞鏡鸞衾翠減。啼珠鳳蠟紅斜。重門不鎖相思夢。隨人飛繞天涯。</p>
        
        <p class="白">老爺喚出奴家。有何使令。<span class="科">外</span>今日閒居無事。你試把兵入石頭的事。細說一番與我聽着。</p>
        
        <p class="曲"><span class="牌">獅子序</span><span class="科">貼</span>聽說罷。淚似麻。望江南天各一涯。自兵連禍結。社稷丘墟。<span class="夾白"><span class="科">外</span>你哥哥為何就至敗亡。<span class="科">貼</span></span>若提起亡家國緣故。祇教人羞結綺。痛臨春。嗟望仙。心傷桃渡。斷腸聲隔江惟聽。玉樹商歌。</p>
        
        <p class="白"><span class="科">外</span>你當初夫妻完聚的風景。可想得起麼。</p>
        
        <p class="曲"><span class="牌">東甌令</span><span class="科">貼</span>我巢金屋。他住錦窠。只道地久天長無坎坷。爭言天塹難飛渡。全憑地險關逾固。那些個山似洛陽多。平地起風波。</p>
        
        <p class="白"><span class="科">外</span>你如今還想丈夫也不想。<span class="科">貼</span>若他人問。奴家尚好掩飾。老爺問時。豈敢隱瞞。</p>
        
        <p class="曲"><span class="牌">賞宮花</span><span class="科">貼</span>你跟前怎假。我如何不念他。痛惜分連理。應自歎蒹葭。一入侯門深似海。至今顧影愧菱花。</p>
        
        <p class="白"><span class="科">外</span>我常時見你懷着半面破鏡。我也不曾問你。如今你自言自語。又說個顧影愧菱花。莫不這個破鏡是你丈夫與你的。<span class="科">貼</span>奴家有事在心。一向畏懼老爺。不敢明言。近來每見老爺義士之度。仁人之心。我這一腔春恨。就對老爺說。想也不妨。<span class="科">外</span>你實對我說。不要疑心。</p>
        
        <p class="曲"><span class="牌">降黃龍</span><span class="科">貼</span>堪嗟。自那日波查。死別蒼茫。可憐割捨。<span class="夾白">那時以分鏡為記。指望情緣未斷。尚有相見之日。因此</span>上包羞忍恥。任漁陽羯鼓三撾。<span class="夾白"><span class="科">外</span>如今你丈夫在那里。<span class="科">貼</span>兵亂之後。奴家一身尚不能顧。豈知他的存亡。<span class="科">外</span>你既不知他存亡。又想他怎麼。<span class="科">貼</span></span>休訝。沒奈何消遣。料他每萍歸大海難摸。<span class="夾白"><span class="科">外</span>你還指望那鏡兒重合麼。<span class="科">貼</span>奴聞破鏡難重照。落花不上枝。</span>那些個破鏡重圓。落花再發。</p>
        
        <p class="白"><span class="科">外</span>你既知道完聚不成。何不把那破鏡撇下了罷。</p>
        
        <p class="曲"><span class="牌">大聖樂</span><span class="科">貼</span>想當時鳳協鸞和。不料如今成話靶。縱不能拚死成名。也怎忍教便拋捨。<span class="夾白"><span class="科">外</span>你如今莫不怨着我麼。<span class="科">貼</span></span>須知道紅顏自古多薄命。只落得莫怨東風當自嗟。<span class="科">貼哭介</span>重提猛省。怎禁那梧桐夜雨。和淚珠飄灑。</p>
        
        <p class="白"><span class="科">外</span>你既不忘丈夫。也是你的好處。你只把當初相約事情。細說與我。我好差人尋他來。與你相會一面。<span class="科">貼</span>多感老爺。只怕無此理。<span class="科">外</span>我一言既出。豈肯改意。你但實說。<span class="科">貼</span>奴家當初與他相約。國亡之後。必沒入侯門。即使人將此破鏡在街坊市賣。他便好來相尋。奴家一向奉老爺法度。不敢私賣此鏡。今日老爺問起。不得不說了。<span class="科">外</span>既如此。可將鏡與我。你自進去。我有理會。<span class="科">貼</span>整日悲籠鳥。終宵嘆檻猿。<span class="科">外</span>要知心腹事。但聽口中言。<span class="科">貼下外</span>院子何在。可與我喚個能幹的老蒼頭出來。<span class="科">院子上喚介丑上</span>堂上聞呼喚。階前聽使令。稟老爺。有何分付。<span class="科">外</span>你與我將這半面破鏡。在街上去賣。若有買的人。你須問他討那半面來配。若湊得着時。你便好好與他同來。你說到府中來自有好處。又不要放他。又不要驚他。<span class="科">丑</span>這破鏡有誰要。若將去做交易。只怕這買賣不照。<span class="科">外</span>這廝那曉得。你只去賣。自有緣故。<span class="科">丑</span>如此小人就去。</p>
        
        <p class="落詩"><span class="科">外</span>世間寶鏡辨雄雌。<br /><span class="科">丑</span>就去尋蹤不敢遲。<br /><span class="科">合</span>莫道斷絃無續處。<br />須教缺月有圓時。</p>
        
        <h2 id=ch18 class="chapter"><span class="齣題">第十八齣　擲家圖國</span></h2>
        
        <p class="曲"><span class="牌">謁金門</span><span class="科">生同旦上生</span>情脈脈。回首晉陽天碧。煙樹幾家渾未識。小門何處覓。<span class="科">旦</span>弱體朝行無力。不耐冰霜經歷。<span class="科">合</span>京國風煙如往昔。幽尋應咫尺。</p>
        
        <p class="白"><span class="科">生</span>馬蹄歸處踏神京。<span class="科">旦</span>纔過長亭又短亭。<span class="科">合</span>正是小橋松徑密。須知山遠路難憑。<span class="科">旦</span>官人。看着與你私出西京。不道今日又同到此。司空既不追尋。我今日就與你同行也不妨了。</p>
        
        <p class="曲"><span class="牌">沈醉東風</span><span class="科">生</span>想當初同出帝畿。正慌忙向他鄉逃避。<span class="夾白">你那司空不見你我呵。</span>只道我似司馬相如。道我似司馬相如。把文君竊去。應猜做琴臺風致。<span class="科">合</span>為郎才女姿。非是雲邀雨期。這情蹤傍人怎知。</p>
        
        <p class="曲"><span class="牌">前腔</span><span class="科">旦</span>自那日把新妝改易。悄出門偷從君子。<span class="夾白">司空不見了我呵。</span>只道我似賈女私窺。道我似賈女私窺。忍捐恩負主。應猜做偷香情緒。<span class="科">合前生</span></p>
        
        <p class="白">說話中間。不覺到武陵坊了。你看那曲巷短牆。板門小宅。多分是張兄家裡。不免試問一聲。<span class="科">作問介丑上應</span>可是李郎一娘子麼。<span class="科">生</span>你為何知道我來。<span class="科">丑</span>我主人差我在此相待良久。二位請進來。少待通報。<span class="科">丑下旦看介</span>如何外面小門。裡面到有如此好房子。<span class="科">生</span>張兄舉止異常。他潛蹤于此。必有緣故。</p>
        
        <p class="曲"><span class="牌">生查子</span><span class="科">外貼扮虯髯夫婦上</span>深樹隱門閭。正是談心處。門外有嘉賓。斂袂歡迎入。</p>
        
        <p class="白"><span class="科">外</span>李郎一妹。為何來遲。<span class="科">生旦</span>因路逕不熟。尋問而來。故此到遲。<span class="科">生旦外貼合拜介</span></p>
        
        <p class="曲"><span class="牌">園林好</span><span class="科">生</span>乍相逢歡同故知。許相邀不失故期。深自愧資身無計。空兩手造華居。乏執贄效芹私。</p>
        
        <p class="曲"><span class="牌">江兒水</span><span class="科">外</span>一片男兒氣。相投似有期。相逢肯使空歸去。<span class="夾白">我這些少家貲。都讓與你。願持予之贈。以佐明主。你看這</span>蘭堂貴室堪居住。耕奴織婢堪驅使。<span class="科">丑末持箱上外</span>資斧千箱完具。盡付君家好佐那人行事。</p>
        
        <p class="白"><span class="科">生</span>小生受之無名。斷然不敢。</p>
        
        <p class="曲"><span class="牌">五供養</span><span class="夾白"><span class="科">旦對生介</span>我和你</span>驟然來至。他便傾家都付與伊。中間應有意。何必苦推辭。<span class="夾白"><span class="科">旦轉身對外介</span>張兄。你</span>何不同事。使嫂嫂與我同居共處。謀王同力助。定霸兩心齊。談笑功名。斷金之利。</p>
        
        <p class="曲"><span class="牌">玉交枝</span><span class="科">貼對旦介</span>勞卿勸取。他素心我也未知。如今知事應難濟。方纔說與我端的。他擒兔月中謀已就。怕從龍人下心難死。又未知他改圖甚的。這其間也隨他意兒。</p>
        
        <p class="曲"><span class="牌">川撥棹</span><span class="科">外指貼介</span>休聒絮。<span class="夾白">李郎一妹。</span>我明言須記取。如今向海角天涯。如今向海角天涯。十年間須當建立。定因風寄與伊。定因風寄與伊。</p>
        
        <p class="白">李郎。我一一交付與你。我夫婦止帶一奴隨行。就此拜別出門了。<span class="科">生旦</span>兄嫂何忍就去。</p>
        
        <p class="曲"><span class="牌">尾聲</span><span class="科">外貼</span>行蹤已決留難住。<span class="科">生旦</span>何事別離容易。<span class="科">合</span>地北天南教人起夢思。</p>
        
        <p class="落詩"><span class="科">外</span>贈君居宅與金資。<br /><span class="科">貼</span>要建功名好及時。<br /><span class="科">生</span>忽漫相逢又成別。<br /><span class="科">旦</span>只今回首是天涯。</p>
        
        <h2 id=ch19 class="chapter"><span class="齣題">第十九齣　破鏡重符</span></h2>
        
        <p class="曲"><span class="牌">金蕉葉</span><span class="科">小生徐德言上</span>千思萬思。我渾家知他怎的。打不破愁城恨圍。磨不了山盟海誓。</p>
        
        <p class="誦"><span class="牌">青衫濕</span>南朝千古傷心地。還唱後庭花。舊時王謝堂前燕子。飛入人家。　　夢中空遇。仙姿瑩雪。宮鬢堆雅。不知遊子貂裘敝盡。流落天涯。</p>
        
        <p class="白">自家乃前朝駙馬徐德言便是。自故國喪亂。與公主分別。約以元宵賣鏡為記。希圖後會。今日及期。出來問個消息。又遇這般大雪。正是憐卿謾道為卿苦。愛他風雪耐他寒。</p>
        
        <p class="曲"><span class="牌">山坡羊</span>白茫茫六花飛墜。亂紛紛如風飛絮。我虛飄飄浮蹤似伊。<span class="夾白">雪花。我既相似你。也合相憐我。如何偏打在我面上來。你看</span>冷颼颼撲面無情緒。<span class="夾白">我那公主。</span>我展轉思。此情訴與誰。<span class="夾白">近來聞得他沒入在侯門楊越公府中了。</span>他侯門一入深無底。陌路蕭郎。一絲空繫。緘書。關河鴻雁稀。魂迷。陽臺雲雨疑。</p>
        
        <p class="白"><span class="科">丑上</span>賣鏡賣鏡。受人之托。必當終人之事。老爺差我出來賣此破鏡。中間必有緣故。前面有人。不免再教幾聲。賣鏡賣鏡。<span class="科">小生上問介</span>老人家。你的鏡兒値得幾文。不等個晴暖天色出來。卻在這風雪中賣。<span class="科">丑</span>秀才。你那裡知道。我這鏡非同小可。一向無人識他。恐怕埋沒了這段清光。因此不辭風雪。為他求個售主。<span class="科">小生</span>你借與我看。<span class="科">丑遞鏡小生看哭介</span></p>
        
        <p class="曲"><span class="牌">前腔</span>眼睜睜瓊簪敲碎。苦哀哀銀瓶剛墜。痛煞煞當時鏡分。哭啼啼各自湮紅淚。<span class="夾白">老人家。我且問你。</span>這鏡兒。誰將付與伊。<span class="夾白"><span class="科">丑</span>你要買就買。不是來歷不明的。<span class="科">小生</span></span>分明說與咱詳細。<span class="夾白"><span class="科">丑</span>這等看起來。你敢有一半對着我的麼。<span class="科">小生出鏡介</span></span>這鏡兒在懷中。那人兒何處。<span class="夾白"><span class="科">丑</span>我實對你說罷。這鏡在楊越公府中出來的。你只隨我去。自有好處。<span class="科">小生</span>多謝你。只是越公府中不是耍處。我如何敢進去。<span class="科">丑</span>你只隨我去。管取不妨。<span class="科">小生</span></span>我待相隨。還愁惹是非。待不隨。如何得信息。</p>
        
        <p class="白"><span class="科">丑</span>來至此間。是府前了。你且住在此。我與你打個消息來回你。眼望旌旗捷。耳聽好消息。<span class="科">丑下</span></p>
        
        <p class="曲"><span class="牌">前腔</span><span class="科">小生</span>急忙忙隨他來至。他慌張張將咱留住。戰兢兢未知死生。眼巴巴怎望得他來至。<span class="夾白">我不道這兩半面鏡兒。也有湊着的時節。</span>這鏡兒。還有會合時。我如今空手沒巴臂。半日倉皇。一天憔悴。<span class="夾白">鏡子。我若照你時呵。</span>須知。羞看鬢有絲。<span class="夾白">他若照你時呵。</span>須知。羞看減玉肌。</p>
        
        <p class="白">此間官府往來。怕有認得我的。不當穩便。不免在耳房內少避一迴。待他回報。</p>
        
        <p class="落詩">鏡與人俱去。<br />鏡歸人未歸。<br />無復姮娥影。<br />空留明月輝。</p>
        
        <h2 id=ch20 class="chapter"><span class="齣題">第二十齣　楊公完偶</span></h2>
        
        <p class="曲"><span class="牌">繞地遊</span><span class="科">外楊素貼樂昌上</span><span class="科">外</span>終朝凝望。為爾添惆悵。待人回必知的當。<span class="科">貼</span>眠思夢想。觸目成悽愴。知他每有誰依仗。</p>
        
        <p class="白"><span class="科">丑上</span>踏破鐵鞋無覓處。得來全不費工夫。老爺磕頭。<span class="科">外</span>你回來了。鏡兒可有人買麼。<span class="科">貼</span>稟老爺。小人正在街上賣。偶遇個秀才。聞說賣鏡。就討去看。一見了就哭將起來。小人問他端的。他身邊果有半面。湊來不差。如今小人賺得他來在府門首了。<span class="科">外</span>莫不他去了。<span class="科">貼</span>他的半面鏡子被小人拿來了。他一定不去。<span class="科">外接鏡與貼看貼悲介</span>是了。奴家也知道他一定不去。<span class="科">外</span>你如何就知他不去。<span class="科">貼</span>他既知奴家在此。要圖一面。縱令萬死。豈肯迴避。<span class="科">外</span>既在門首。可喚進來。<span class="科">貼</span>他原是文士。求老爺禮貌他些。<span class="科">丑</span>秀才有請。</p>
        
        <p class="曲"><span class="牌">金瓏璁</span><span class="科">小生</span>偷身尋去向。窺人不敢聲揚。聞召命。轉徬徨。</p>
        
        <p class="白">路當險處難迴避。事到頭來不自由。<span class="科">丑</span>老爺在此。過來相見。<span class="科">小生拜介外</span>扶起。<span class="科">回指貼介</span>此是何人。你可認得他麼。<span class="科">小生貼各背哭介外</span>取酒過來。你二人都坐了。<span class="科">小生</span>司空在上。豈敢坐。<span class="科">外</span>你雖亡國勳戚。乃是江左名士。但坐何妨。<span class="科">小生貼坐外把盞遞小生貼介</span>徐生。你一向斷雁孤鴻。可曾尋偶否。</p>
        
        <p class="曲"><span class="牌">二郎神</span><span class="科">小生</span>漫悒怏。歎一雁西飛路渺茫。正鎩羽垂頭無倚仗。浪書空咄咄。迤逗柔腸。那里有心情來妄想。<span class="夾白"><span class="科">外</span>你如此青年。怎禁受得這般冷落。<span class="科">小生</span></span>任冷落梅花孤帳。<span class="科">背介合</span>空相望。似隔河牛女。對面參商。</p>
        
        <p class="曲"><span class="牌">前腔</span><span class="科">貼</span>堪傷。秦樓鳳去。簫聲絕響。把花草吳宮成夢想。<span class="夾白"><span class="科">外</span>你們初諧伉儷。記得年紀多少。<span class="科">貼</span></span>記盈盈十五。妝成始嫁王昌。歎回首珠簾塵結網。把伉儷一時撇漾。<span class="科">背介合前</span></p>
        
        <p class="曲"><span class="牌">囀林鶯</span><span class="科">外</span>看他垂垂偷墮淚兩行。使人驀地心傷。他經年寂寞芙蓉帳。分明我拆散鸞凰。把他青春虛曠。埋沒了畫眉張敞。<span class="科">合</span>漫思量。忍見這低頭輾轉廻腸。</p>
        
        <p class="曲"><span class="牌">前腔</span><span class="科">小生背介</span>聽他言詞多慨慷。想他不甚隄防。只是檻猿籠鳥難親傍。料別來消減容光。愁心勞攘。怕眼下風波翻掌。</p>
        
        <p class="白"><span class="科">背指貼介合前外指貼介</span>你平日長於詩賦。何不把眼前的事情。賦成一詩。誦與我聽。</p>
        
        <p class="曲"><span class="牌">啄木鸝</span><span class="科">貼</span>聞嚴教。自忖量。<span class="科">背哭介</span>侍尊前強把愁眉放。若教人棄舊憐新。怎下得義負恩忘。盈盈淚閣秋波泱。重重恨鎖春山上。論兒郎。羅敷空有。漫效野鴛鴦。</p>
        
        <p class="白">稟老爺。詩成了。<span class="科">外</span>誦與我聽。<span class="科">貼誦詩</span>今日何銓次。新官與舊官。笑啼俱不敢。方信做人難。<span class="科">外</span>好詩好詩。聞之使人酸鼻。</p>
        
        <p class="曲"><span class="牌">前腔</span><span class="科">外</span>新詩句。倍慘傷。想啼笑俱難非是謊。算咱每風月襟懷。肯教人雲雨分張。你當初鏡破鸞孤往。管今朝重合妝臺上。謝伊郎。使君有婦。肯效野鴛鴦。</p>
        
        <p class="白">徐生。你聽我說。我終不然戀他的姿色。斷你的恩情。我如今把你的渾家依舊配還你。只是你作客十年如張儉。想家徒四壁類相如。我就將陳公主的妝奩。為徐舍人的行李。你也不消推辭。<span class="科">小生</span>小生亡國之士。墮落泥中。相公時雨之恩。出於望外。本當執御以侍晏嬰。非敢泛舟而希范蠡。只是漂流已久。豈無風木之思。伉儷重諧。方有室家之戀。今欲暫歸祭掃。後當圖效涓埃。不知相公肯見許否。<span class="科">外</span>我賓主當有相留之情。你夫婦已決同歸之志。固應聽允。何必強從。我分外有白金二錠。關文一通。與你前去。<span class="科">貼</span>奴家既蒙不殺之恩。又荷重諧之賜。銜環無地。結草何年。<span class="科">小生</span>我們就此拜別前去。</p>
        
        <p class="曲"><span class="牌">黃鶯兒</span><span class="科">小生</span>幾載歷冰霜。喜春回連理芳。債緣勾卻三生帳。新愁頓忘。舊約頓償。一朝提挈青雲上。<span class="科">合貼禱告天介</span>告蒼蒼。願他籌添海屋。福祉似川長。</p>
        
        <p class="曲"><span class="牌">前腔</span><span class="科">貼</span>公相度汪洋。續冰絃賴主張。妝樓打疊秋波望。鏡重圓轉光。花重發轉香。這般恩德如天樣。<span class="科">合禱介合前外</span></p>
        
        <p class="白">近日打報子來。盜賊生發。你夫婦回去。路上須要仔細。<span class="科">小生貼拜辭介</span>多謝相公。</p>
        
        <p class="落詩"><span class="科">外</span>全恩割愛許相親。<br /><span class="科">貼</span>破鏡重圓謝主人。<br /><span class="科">小生</span>惟有感恩并積恨。<br />萬年千載不成塵。</p>
        
        <h2 id=ch21 class="chapter"><span class="齣題">第二十一齣　髯客海歸</span></h2>
        
        <p class="白"><span class="科">外同貼上</span>枉自勞心十載餘。功名到手卻成虛。如今且作任公子。青海灘頭學釣魚。自家一天好事。漸漸成來。不道太原有一真主。難與爭衡。娘子。豈不聞古人有言。識時務者在乎俊傑。我如今把這些行徑。都付與李郎。成就得他。也不枉了我這一片心了。我和你與他分別。不覺又行了數程。你看好風景也呵。好悶人也呵。</p>
        
        <p class="曲"><span class="牌">北新水令</span>一鞭殘角斗橫斜。猛回頭壯心猶熱。帝星明復隱。王氣見還滅。漫自評騭。打疊起經綸手霸王業。</p>
        
        <p class="曲"><span class="牌">南步步嬌</span><span class="科">貼</span>逶迤山徑墮黃葉。雁外流霜月。迢迢去路賒。地北天南。夢魂難越。無端車馬嘆馳驅。從征又與家鄉別。</p>
        
        <p class="曲"><span class="牌">北折桂令</span><span class="科">外</span>坐談間早辨龍蛇。把袖裡乾坤做夢裡蝴蝶。狠的人海沸山裂。不禁支髮。空跌雙靴。祇因為自認做豐沛豪傑。因此上小覷了韓彭功烈。<span class="夾白">我想起那李公子呵。</span>所事撑達。與他爭甚麼鳳食鸞棲。我自向碧梧中別尋支節。</p>
        
        <p class="曲"><span class="牌">南江兒水</span><span class="科">貼</span>搖落長途裡。西風分外冽。秦娥夢斷秦樓月。樂遊原上清秋節。咸陽古道音塵絕。柳色年年傷別。西望長安。那裡是雲中宮闕。</p>
        
        <p class="曲"><span class="牌">北雁兒落帶得勝令</span><span class="科">外</span>空打熬的計團圞把我機關設。空磨礱的事完成把我心腸竭。<span class="夾白">我當初的意兒。好不狠也。</span>誰知道遇敵劫。把利名韁收不迭。怎肯造赤眉業。怎肯蹈烏江轍。<span class="夾白"><span class="科">貼</span>勝負兵家不可期。你為何就要丟手。<span class="科">外</span></span>休說。早覷了上場頭一盤兒拆興滅。咱若是不識時幾送了也。</p>
        
        <p class="曲"><span class="牌">南僥僥令</span><span class="科">貼</span>裙釵應有恨。豪傑漫咨嗟。偌大江山都拋捨。又何必絮叨叨多話說。</p>
        
        <p class="曲"><span class="牌">北收江南</span><span class="夾白"><span class="科">外</span>呀。</span>到頭來未免受顛蹶。算不如早明決。早知拿雲握霧手嘆摧折。待學東陵種瓜瓞。卻教人垂頭無語自悲咽。</p>
        
        <p class="曲"><span class="牌">南園林好</span><span class="科">貼</span>車盤桓雙輪似遮。馬屯邅雕鞍污沙。成都市空勞占卦。愁心緒亂如麻。堆雅鬢點霜華。</p>
        
        <p class="曲"><span class="牌">北沽美酒帶太平令</span><span class="科">外</span>行過處鬼門涉。巴前路九嶷遮。<span class="夾白">你看大海將近了也。</span>隱隱波濤似捲雪。望洋心空切。<span class="夾白">我想起這大海。知道他磨過了多少英雄也呵。</span>變桑田幾多歲月。祖龍橋舊基磨滅。<span class="夾白">可惜這片無窮的大水也。</span>淘不淨我心性薄劣。洗不清我面皮紅熱。傷嗟痛嗟。若不自寧貼。<span class="夾白">呀。</span>那紛爭幾時休歇。</p>
        
        <p class="曲"><span class="牌">南尾聲</span><span class="科">貼</span>層層蜃市成宮闕。仔細看來都幻也。空使心機催鬢雪。</p>
        
        <p class="落詩"><span class="科">外</span>十年俠劍漫勞神。<br /><span class="科">貼</span>千里風煙自苦辛。<br /><span class="科">合</span>畫虎未成君莫笑。<br />安排牙爪始驚人。</p>
        
        <h2 id=ch22 class="chapter"><span class="齣題">第二十二齣　教婿覓封</span></h2>
        
        <p class="曲"><span class="牌">一枝花</span><span class="科">生上</span>千金輸一諾。傾蓋成知己。別後望雲山幾千里。回雁峰高。那得音書至。<span class="科">旦</span>闌干閒徙倚。怕花發新枝。笑我玉貌把人留住。</p>
        
        <p class="誦"><span class="牌">南鄉子</span><span class="科">生</span>惜別獨驚魂。小院沈沈晝掩門。事業蹉跎空嘆息。難言。一縷春絲絆客轅。　　<span class="科">旦</span>何事繫心猿。時不重來仔細論。唾手封侯非遠別。飛騫。莫學村家底樣恩。</p>
        
        <p class="白">官人。你終日安居在此。功名一字。再不掛懷。是何道理。<span class="科">生</span>小生豈無進取之心。只是放你不下。<span class="科">旦</span>呀。官人差了。你讀詩書。豈不聞懷嬴勸晉公子之事乎。你既有如此才藝。又遇這般時節。況且張兄所贈貲財。足充館穀。豈可坐以待老。</p>
        
        <p class="曲"><span class="牌">桂枝香</span><span class="夾白">你看</span>四方鼎沸。群雄蜂起。若還不出展經綸。恐怕你置身無地。<span class="夾白">況有張兄呵。</span>把家財贈伊。家財贈伊。資身有具。何須縈繫。漫遲疑。試看龍虎紛爭日。豈是鴛鴦穩睡時。</p>
        
        <p class="曲"><span class="牌">前腔</span><span class="科">生</span>平生意氣。須教遭際。終不然為枳棘鸞棲。肯誤卻雲霄鵬翅。<span class="夾白">古人有言。良臣擇主而事。好鳥擇木而棲。況那李公子呵。</span>是英雄可依。英雄可依。奇勛可致。不免暫時拋棄。肯遲疑。從今大笑出門去。不斬秦關誓不歸。</p>
        
        <p class="白">娘子。你與我收拾行李起來。卜一吉日。就別你前去。<span class="科">旦</span>官人豈不聞不疑何卜。行李已完備了。我今日就送你登程。<span class="科">生</span>也說得是。我就此拜別罷。<span class="科">旦</span>我還要送你一程。有幾句話兒叮囑你。<span class="科">生</span>娘子請先行。</p>
        
        <p class="曲"><span class="牌">長拍</span><span class="科">旦</span>滾滾征塵。滾滾征塵。重重離思。迢迢的去程無際。<span class="夾白"><span class="科">生</span>娘子。你有甚言語叮囑我。<span class="科">旦</span></span>我欲言還止。轉教人心折臨岐。無奈燕西飛。更生憎影煢煢伯勞東去。只怕蕭條虛繡戶。禁不得門掩梨花夜雨時。縱不然化做了望夫石。也難免瘦了腰肢。</p>
        
        <p class="曲"><span class="牌">短拍</span><span class="科">生</span>淚染冰綃。淚染冰綃。愁濃綠蟻。為功名難免別離。自笑處囊錐。解不開這些愁緒。怎理得亂繩千縷。早圖個分茅列土。趲歸路促高車。</p>
        
        <p class="曲"><span class="牌">尾聲</span>修書須把平安寄。<span class="科">旦</span>織得廻文付與誰。只索夢趁飛花逐馬蹄。</p>
        
        <p class="落詩"><span class="科">旦</span>郎今別去路漫漫。<br /><span class="科">生</span>千里雲山阻笑歡。<br /><span class="科">合</span>東去伯勞西去燕。<br />馬行十步九回看。</p>
        
        <h2 id=ch23 class="chapter"><span class="齣題">第二十三齣　奸宄覬覦</span></h2>
        
        <p class="曲"><span class="牌">北點絳唇</span><span class="科">淨薛仁呆上</span>世業秦興。兵鋒楚勁。邊豪猛奮。起金城。頃刻崤函定。</p>
        
        <p class="白">自家薛仁杲的便是。我足追駿馬。力敵萬人。自我舉兵以來。不知擒獲了多少人。被我斷舌劓鼻埋足捶背殺了多少。我一向頗有窺西京之意。叵耐楊素那老兒威名甚重。智勇兼全。故此掩甲休兵。未遂所願。近日聞得楊素已死。正是我得志之秋。不免出號申令。稱兵前去。將官宗羅喉等何在。<span class="科">眾應上</span>先鋒衣染血。騎突劍吹毛。路失羊腸險。雲橫雉尾高。覆元帥。有何使令。<span class="科">淨</span>我即日要起兵咸陽去。你眾將每聽我道。</p>
        
        <p class="曲"><span class="牌">清江引</span>邊庭豪傑推雄猛。恣殺掠人奔命。怒發震雷霆。志決圖吞併。<span class="科">合</span>長驅直入咸陽境。</p>
        
        <p class="曲"><span class="牌">前腔</span><span class="科">眾</span>長戈銳戟誰能競。聽我主申軍令。發號疾如風。賞罰明如鏡。<span class="科">合前</span></p>
        
        <p class="落詩">赤土流星劍。<br />烏號明月弓。<br />朔風吹塞北。<br />殺氣滿秦中。</p>
        
        <h2 id=ch24 class="chapter"><span class="齣題">第二十四齣　明良遭際</span></h2>
        
        <p class="曲"><span class="牌">神仗兒</span><span class="科">外唐王同公子文靜領兵上</span>揚旗耀幟。揚旗耀幟。揮干整羽。喜先發難制。汾晉俱來從義。平燕趙。定梁齊。城幽冀。下青徐。</p>
        
        <p class="曲"><span class="牌">滴溜子</span><span class="科">生上</span>忙奔走。忙奔走。山馳水驅。空驚眼。空驚眼。塞雲關樹。望塵頭漫漫無際。想唐王舉義師。如雲如雨。且候牙門。向前拜趨。</p>
        
        <p class="白"><span class="科">外小生末升帳生進見介外</span>你是何方人氏。有何技能。到此投軍。<span class="科">生</span>李靖是京兆三原人。少年隨侍母舅韓擒虎。頗習兵法。聞明公起義兵。願從書記之列。<span class="科">小生</span>孩兒前年曾識此人。可留大用。<span class="科">外</span>你既曉兵法。我即日要發兵安輯蕭銑。你意見如何。<span class="科">生</span>靖聞用兵如治病。急則治其標。今鄧世洛聚兵數萬。屯於金州。討之不克。倘擊蕭銑。急則與世洛連兵。愈為難下。今日之計。只合移兵先平世洛。則唇亡齒寒。蕭銑不攻自破矣。<span class="科">外怒介</span>我兵已發。誰敢阻當。你敢是與蕭銑作說客。軍令煽惑軍心者斬。左右綁去斬了。<span class="科">眾綁生小生末同救止介</span></p>
        
        <p class="曲"><span class="牌">祝英臺</span><span class="科">生</span>把風塵經歷盡。暗處嘆投珠。<span class="夾白">早知如此。悔不</span>拋擲楚弓。棄置吳鉤。門外學吹齊竽。<span class="夾白">到如今呵。</span>須臾。聽不得鶴唳華亭。又早狗烹錡釜。恨他鄉這骸骨倩誰收取。</p>
        
        <p class="曲"><span class="牌">前腔</span><span class="科">小生</span>須知。遠方來仗策追隨。忍使命先徂。遇事敢言。料敵輸謀。多是應變隨機。<span class="夾白"><span class="科">生</span>明公欲定天下。奈何殺壯士。<span class="科">末</span></span>休棄。建奇勳須仗雄才。豈可把片言輕試。願明公把使過與使功相濟。</p>
        
        <p class="白"><span class="科">外</span>既如此說。且放他起來。就留在二公子帳下聽用。</p>
        
        <p class="落詩"><span class="科">生</span>可憐仗劍走風塵。<br /><span class="科">末</span>帳下幾乎喪此身。<br /><span class="科">小生</span>得放手時須放手。<br /><span class="科">外</span>得饒人處且饒人。</p>
        
        <h2 id=ch25 class="chapter"><span class="齣題">第二十五齣　競避兵燹</span></h2>
        
        <p class="曲"><span class="牌">水底魚兒</span><span class="科">淨領眾上</span>十萬貔貅。旌旗射斗牛。功名到手。席捲向神州。<span class="夾白">軍士們。你看所向無前。勢如破竹。且喜秦州已定。如今分兵經略扶風去。</span>功名到手。席捲向神州。<span class="科">下</span></p>
        
        <p class="曲"><span class="牌">前腔</span><span class="科">丑貼扮妓女上</span>垢面蓬頭。閒花滿地愁。不堪回首。煙霧障紅樓。<span class="夾白">平生枕席有情。今日刀鎗沒趣。若遇了這夥殺人的軍兵。不輸似那般使水的子弟。你聽金鼓之聲近來。不免快走迴避。</span>不堪回首。煙霧障紅樓。<span class="科">下</span></p>
        
        <p class="曲"><span class="牌">縷縷金</span><span class="科">旦</span>玉筯落。翠蛾愁。出門思避難。欲誰投。無奈弓鞋窄。行行落後。悔教夫婿覓封侯。孤身怎奔走。<span class="夾白">奴家自別良人。且喜安居無事。不想薛仁呆作亂。打破京城。人民奔散。只得毀妝。混在眾人之內。奔出鄉去。再作道理。</span>悔教夫婿覓封侯。孤身怎奔走。</p>
        
        <p class="曲"><span class="牌">水底魚兒</span><span class="科">淨領眾上</span>破邑屠州。長河變血流。星馳雲驟。鬼哭與神愁。<span class="夾白">軍士們。已到扶風了。可打點攻城。凡遇男子精壯的便用他從軍。老弱的竟自殺了。凡女子美貌少年的送到我帳下來。老弱醜的也竟殺了。<span class="科">眾應</span></span>星馳雲驟。鬼哭與神愁。<span class="科">下</span></p>
        
        <p class="曲"><span class="牌">前腔</span><span class="科">小淨末扮僧道上</span>寺觀清幽。奈強梁作寇仇。神通佛咒。到此一齊休。<span class="夾白">可奈這般兵勢。趕得實難存濟。別人不見老婆。偏我們沒了徒弟。卻好了。你看前面兩個婦人。只待拿來出氣。姐姐。我和你同伴兒走。<span class="科">僧道妓打笑諢介</span></span>神通佛咒。到此一齊休。<span class="科">下</span></p>
        
        <p class="曲"><span class="牌">縷縷金</span><span class="科">旦</span>心驚恐。淚交流。岐路從誰問。半含羞。恐被朱顏誤。遭他毒手。水流花落鳥聲愁。咸陽怎回首。<span class="夾白">奴家奔走這一程。且喜金鼓之聲漸漸遠了。只是途路難行。不知往那里去好。只得向樹林叢中尋個小路。漫漫行去。</span>水流花落鳥聲愁。咸陽怎回首。<span class="科">下</span></p>
        
        <h2 id=ch26 class="chapter"><span class="齣題">第二十六齣　奇逢舊侶</span></h2>
        
        <p class="曲"><span class="牌">鵲仙橋</span><span class="科">小生上</span>桐音重協。蕙幃還共。轉覺那人恩重。<span class="科">貼</span>青鸞飛入合歡宮。想往事恍如春夢。</p>
        
        <p class="誦"><span class="牌">清平樂</span><span class="科">小生</span>春風依舊。着意隋堤柳。搓得鵝兒黃欲就。天氣清明時候。　　<span class="科">貼</span>去年繡戶朱門。今宵雨魄雲魂。追憶相思況味。不知幾個黃昏。</p>
        
        <p class="白">官人。我和你今日再得完聚。雖則荒村茅舍。可不勝似璚樓玉宇。<span class="科">小生</span>似我衝寒冒雪。訪問消息的時節。誰想有今日。</p>
        
        <p class="曲"><span class="牌">解三酲</span><span class="科">小生</span>想那日琴調瑟弄。嘆中途付與東風。只道今生已作鴛鴦冢。誰承望再睹乘龍。幾回賸把銀缸照。猶恐相逢似夢中。<span class="科">合</span>恩山重。把斷絃再續。勝似鸞封。</p>
        
        <p class="曲"><span class="牌">前腔</span><span class="科">貼</span>恨當時強移恩寵。為相思淚染鵑紅。只道高唐永隔行雲夢。誰知道重上巫峰。延津寶劍看重會。合浦明珠喜再逢。<span class="科">合前</span></p>
        
        <p class="曲"><span class="牌">不是路</span><span class="科">旦上</span>避難匆匆。改換衣妝毀玉容。心驚恐。未知何處可潛蹤。來到這村中。看一灣流水三山拱。五柳當門半畝宮。<span class="夾白">看這宅院。且是清幽。不免扣門則個。開門開門。<span class="科">小生應介</span>是誰。<span class="科">旦</span></span>相借重。到門不敢來題鳳。莫嫌驚動。莫嫌驚動。</p>
        
        <p class="白"><span class="科">小生</span>是婦人聲音。娘子。你可出去開門。<span class="科">貼</span>是。如此開門。<span class="科">驚見介</span>呀。好似張美人。<span class="科">旦</span>呀。陳美人何故在此。</p>
        
        <p class="曲"><span class="牌">前腔</span><span class="科">貼</span>勞想仙蹤。似一片花飛故苑空。今匆冗。緣何飄泊到簾櫳。<span class="夾白"><span class="科">旦</span>我自那日見了李郎。看他是個豪傑。要去從他。又恐泄漏。因此上不曾告別姐姐。</span>竟相從。他出門投主我無人共。誰料咸陽起賊烽。心洶洶。不期到此叨陪奉。莫嫌驚動。莫嫌驚動。</p>
        
        <p class="白"><span class="科">貼</span>姐姐。我丈夫也在此。請裡面相見。官人。元來是舊日結義姊妹張美人。<span class="科">小生見介旦</span>不知徐官人緣何得與我姐姐重合。</p>
        
        <p class="曲"><span class="牌">太師引</span><span class="科">小生</span>嘆飄蓬。匣鏡塵埃重。似孤猿別鶴和斷鴻。恨劍擁玉人西去。漫尋消問息難通。<span class="夾白">不道因賣鏡之故。得見司空。那時被我渾家</span>將新詩五言來打動。因此上放出雕籠。<span class="夾白"><span class="科">旦</span>緣何來到這里。<span class="科">小生</span></span>我怕聽得景陽曉鐘。故尋個深山深處絕蹤。</p>
        
        <p class="白">每常聞得我渾家道張姨工容賢德。說已從了李郎去矣。不知緣何也到此。</p>
        
        <p class="曲"><span class="牌">前腔</span><span class="科">旦</span>霎時相見諧鸞鳳。向荒村與俠士偶逢。<span class="夾白"><span class="科">小生</span>那俠士是誰。<span class="科">旦</span>那俠士姓張名仲堅。他呵</span>憐取相如四壁。把家貲罄竭相供。<span class="夾白">我李郎因此上</span>懷金仗策圖建立。我孤身自守房櫳。誰知道強賊恣凶。滿京城家逃戶走難容。</p>
        
        <p class="曲"><span class="牌">前腔</span><span class="科">貼</span>你倉忙避寇誰趨捧。況烽煙隔絕故宮。你若是尋夫遠道。怎禁得宿水餐風。當時既叨同畫閣。又何妨茅宇相共。終不然教你西我東。今日須暫留魚乘從容。</p>
        
        <p class="白">姐姐。倘以良人在此。不便起居。便當分為兩院。奴家親自陪侍。未審尊意如何。<span class="科">旦</span>多謝姐姐厚意。只是奴家也有一言要對姐姐說。<span class="科">貼</span>有何見諭。<span class="科">旦</span>你徐官人才貌兩全。況聲名素著。當此立功之秋。若不出去圖些事業。可不枉了這般人品。<span class="科">小生</span>張姨之言。極是有理。只是我渾家久別方敘。又無女伴陪他。故此遲疑。今得張姨在此同住。小生便出去尋些功名。心上也放得下了。<span class="科">旦</span>徐官人既肯納愚言。奴家丈夫見在唐王府中。倘若起兵。他必為將。奴家修書與徐官人去。他那里必有用你處。不知意下如何。<span class="科">小生</span>如此甚好。只怕軍門嚴急。如何通得書信。<span class="科">旦出拂介</span>奴家有計在此了。奴家相從丈夫之時。曾扮為男子模樣。相見時他正驚疑。出此紅拂。方知我是楊司空家侍女。如今即將此拂與徐官人帶去。到那里覷個機會。與他看時。自有分曉。<span class="科">付拂介小生</span>謹領。</p>
        
        <p class="曲"><span class="牌">三學士</span><span class="科">旦</span>看你才華真出眾。更兼眉宇豐隆。若還不展鶤鵬翅。可不負了生平錦繡胸。<span class="科">合</span>但願功成金印重。天山定。早掛弓。</p>
        
        <p class="曲"><span class="牌">前腔</span><span class="科">小生</span>數載飄零似轉蓬。為恩情多少磨礱。今朝暫捨吹簫侶。來日還圖夾日功。<span class="科">合前</span></p>
        
        <p class="曲"><span class="牌">前腔</span><span class="科">貼</span>亂後分離喜再逢。把歡蹤又作離蹤。只怕你蹉跎歲月征鞍上。我消歇容華破鏡中。<span class="科">合前</span></p>
        
        <p class="落詩"><span class="科">小生</span>蘼蕪綠處是殘春。<br />草色和煙拂馬塵。<br /><span class="科">旦</span>惟有西河堤畔柳。<br /><span class="科">貼</span>安排青眼送行人。</p>
        
        <h2 id=ch27 class="chapter"><span class="齣題">第二十七齣　奉征高麗</span></h2>
        
        <p class="曲"><span class="牌">似娘兒</span><span class="科">生領眾軍士上</span>二卵棄干城。救張蒼幸藉王陵。自誇才略誰應並。看奇謀六出。戰功百勝。還須萬里專征。</p>
        
        <p class="白">我自從獻策。觸犯軍令。幾至殺身。幸得恩主與故人救取。此後屢立戰功。官拜行臺兵部尚書。早間主上召我議事。問我分合為變。奇正安在。我答曰。善用兵者無不正。無不奇。使敵莫測。故正亦勝。奇亦勝。三軍之士。止知其勝。莫知其所以勝。非變而能通。何以至此。主上大悅稱善。因問我討高麗一節。我請以五萬師往擒之。少間待劉兄來議。此事必有端的。</p>
        
        <p class="曲"><span class="牌">步蟾宮</span><span class="科">末捧劍上</span>虎帳談兵懸廟勝。請長纓運籌先定。長風萬里好橫行。指日勒山銘鼎。</p>
        
        <p class="白"><span class="科">相見介末</span>早間主上傳下旨意來。命吾兄領精兵五萬。下海征高麗國。這劍與你軍中行事。有犯法者。先斬後奏。這空頭告身。許你選用人才。竟拜官職。然後奏聞。<span class="科">謝恩介生</span>我想當初若無主上與恩兄救取。此時已成枯骨。豈料今日也能與朝廷當得一面。</p>
        
        <p class="曲"><span class="牌">江頭金桂</span>想昔日身投陷穽。幸蒙恩救此生。誰道陳謀屢中。遭際明聖。把腹心牢訂盟。因此上論戰為兵。要竭忠藎。喜拜專征新命。西海橫行。感恩那知身重輕。把偏箱鹿角。把偏箱鹿角。依稀八陣寄邊庭。好教淨洗單于頸。只待臨期係漢纓。</p>
        
        <p class="曲"><span class="牌">前腔</span><span class="科">末</span>憑着你變奇為正。神機妙夙成。好似孫吳對壘。頗牧臨陣。況師徒教閱精。待你向蜃海攻城。鯨波交刃。管取不勞而定。馳奏承明。飛鐃入雲歌凱聲。穩功酬推轂穩功酬推轂。威彰分閫佇勳名。高標銅柱黃沙塞。圖畫雲臺白玉京。</p>
        
        <p class="白">請問李兄。何日起行。<span class="科">生</span>靖聞兵貴神速。且明日支干大利。就起兵前去。<span class="科">末</span>兵行之際。不得餞送奈何。<span class="科">生</span>此別不久。何勞垂餞。</p>
        
        <p class="落詩"><span class="科">生</span>叩首欽承君命。<br /><span class="科">末</span>爵賞人人歡慶。<br /><span class="科">生</span>朝中天子三宣。<br /><span class="科">末</span>閫外將軍一令。</p>
        
        <h2 id=ch28 class="chapter"><span class="齣題">第二十八齣　寄拂論兵</span></h2>
        
        <p class="曲"><span class="牌">月雲高</span><span class="科">小生上</span>山花無限。離愁怎消遣。沒奈何分恩愛。忍教拆散。一寸柔腸。兩下裡相縈絆。舉步天涯近。回首雲山遠。何事關情一樹煙。惱殺行人啼杜鵑。</p>
        
        <p class="白">自與公主分手。不覺又是月餘。張姨雖與我書物。正不知他丈夫肯用我否。</p>
        
        <p class="曲"><span class="牌">前腔</span><span class="夾白">只怕</span>轅門深遠。孤身怎求見。慢提起金張貴。已是人離鄉賤。若話不投機。可不枉了身勞倦。出處皆前定。空自閒嗟嘆。方信道人生行路難。怎怕得平湖北到天。</p>
        
        <p class="白">行了這半日。身子便覺困倦了。不免把紅拂藏好腰間。向草叢中少睡片時。多少是好。<span class="科">作睡介</span></p>
        
        <p class="曲"><span class="牌">小桃紅</span><span class="科">生領眾軍上</span>軍容整肅。陣勢森嚴。鐵騎分前後也。兩翼齊驅下。首尾似循環。看雲屯更風旋。怕甚麼莽蚩尤狡匈奴能負險也。這蕞爾高麗何足辦。指點鴨綠紅邊。那降旗隱隱城闉。</p>
        
        <p class="白"><span class="科">軍人拿德言介</span>稟元帥。有細作在此。<span class="科">生</span>拿來待我自審問。這廝何故閃在草叢中。<span class="科">小生</span>小生聞李元帥出征高麗。願投幕下。因疲倦暫睡在此。不想冒犯虎威。<span class="科">生</span>你仔細說來。果是何方人氏。有何韜略。敢來投我。<span class="科">小生</span>元帥聽稟。</p>
        
        <p class="曲"><span class="牌">下山虎</span>鯫生徐姓。名喚德言。為有你平安報。因此敢候轅門。<span class="夾白"><span class="科">生</span>你莫不是奸細麼。<span class="科">小生</span></span>豈是反間憸夫。也非偷營細人。<span class="夾白"><span class="科">生</span>一向西京擾亂。連我家室也未知如何。你緣何帶得我家信來此。<span class="科">小生</span></span>我荊婦與你夫人有姊妹緣。曾同作侯門眷。亂後相逢在遠村。特致青鸞信。不憚艱難。<span class="夾白"><span class="科">生</span>你莫不是打聽了我家中事情。故把假書來哄我。<span class="科">小生出拂介</span></span>試看紅拂殷勤豈偶然。</p>
        
        <p class="白"><span class="科">生</span>呀。紅拂是我夫人的。如此定是真了。我亦素聞你才名。如今幸得相會。不惟得了家書。且得賢士。可喜可喜。請坐了。有言望見教。</p>
        
        <p class="曲"><span class="牌">蠻牌令</span>思家喜書傳。為國得英賢。資爾謀猷能破敵。管教我勒燕然。<span class="夾白"><span class="科">小生</span>多承元帥不棄。只是小生亡國之臣。不可圖存。敗軍之將。難以語勇。<span class="科">生</span></span>歎包胥無依誰念。痛左車有策難言。喜今日相逢馬前。幸分明指與平川。</p>
        
        <p class="白">久聞大名。未得相會。如今要征高麗。先生必有妙計。乞明以教我。<span class="科">小生</span>元帥雄略蓋世。豈藉餘謀。只是芻蕘之言。聖人所擇。既蒙垂問。敢不吐露。竊聞高麗有鴨綠之險。負固不服。今新羅扶餘諸國。環處其外。習知其情。倘元帥發咫尺之書。令彼移兵合擊。是以夷狄攻夷狄。為力既易。成功必速。不審尊意如何。<span class="科">生</span>甚妙甚妙。明日便當依計行事。軍士每取參軍服色過來。<span class="科">拿冠服與小生介生</span>下官蒙聖旨得專封拜。今日就承制拜先生為參軍。<span class="科">小生</span>小生無功。豈敢受職。<span class="科">生</span>范睢入秦。即拜亞卿。韓信還漢。便為大將。豈必拘拘汗馬之功。顧言論何如耳。<span class="科">小生</span>如此小生從命了。明早就好發書各國去罷。</p>
        
        <p class="曲"><span class="牌">尾聲</span><span class="科">合</span>檄書速發如飛翰。乘機夾擊莫遲延。管取功成青海邊。</p>
        
        <p class="落詩">王命師中促遠征。<br />樓船殺氣動旄旌。<br />洗兵魚海雲迎陣。<br />秣馬龍沙月照營。</p>
        
        <h2 id=ch29 class="chapter"><span class="齣題">第二十九齣　拜月同祈</span></h2>
        
        <p class="曲"><span class="牌">天下樂</span><span class="科">旦上</span>簾幕垂垂春雨微。鞦韆院靜落花飛。<span class="科">貼</span>碧雲望斷音塵杳。莫怪年年顰翠眉。</p>
        
        <p class="誦"><span class="牌">菩薩蠻</span><span class="科">旦</span>南園滿地堆輕絮。愁聞一霎清明雨。雨後卻斜陽。隔簾花草香。　　<span class="科">貼</span>無言勻睡臉。枕上屏山掩。時節欲黃昏。無聊獨閉門。</p>
        
        <p class="白"><span class="科">旦</span>姐姐。看着送你官人出去。不覺又經年了。你看春色將闌。好傷感人也。<span class="科">貼</span>我和你空房獨守。也索自禁受。只不知他每功名如何。</p>
        
        <p class="曲"><span class="牌">征胡兵</span><span class="科">旦</span>芳郊春老紅英墜。行人那些。沒來由為着功名。忍使向天涯。空自灑思君淚。儘教人極目望魚書。魚書不至。</p>
        
        <p class="曲"><span class="牌">前腔</span><span class="科">貼</span>想長楊風掉青驄尾。長途怎支。悵空閨漸老韶光。闌干共倚時。曲曲傷心處。儘教人極目盼歸期。歸期不至。</p>
        
        <p class="白"><span class="科">貼</span>曾分付梅香。擺下香案。如今天色已晚。請姐姐同去拜月祈禱則個。<span class="科">旦</span>請了。<span class="科">作焚香拜月介</span></p>
        
        <p class="曲"><span class="牌">香遍滿</span><span class="科">旦</span>幾多心事。拈香拜天都訴與。海月空驚人兩處。知他在那里。榮枯是怎的。告蒼蒼須鑑知。好把人周濟。</p>
        
        <p class="曲"><span class="牌">前腔</span><span class="科">貼</span>良人別去。春來冷落愁幾許。<span class="夾白">姐姐。似你和我呵。</span>還有故人秉燭西窗語。知他在那裡。吉凶是怎的。願蒼蒼默護持。早成他歸計。</p>
        
        <p class="白"><span class="科">旦</span>禱告已畢。同向幽徑中少步一回如何。<span class="科">貼</span>是。如此姐姐請行。</p>
        
        <p class="曲"><span class="牌">琥珀貓兒墜</span><span class="科">旦</span>殘紅零落。苔徑點胭脂。流水飄香不待時。多情空詠斷腸詩。<span class="科">合</span>腰肢。擔不起一腔春恨。萬縷春絲。</p>
        
        <p class="曲"><span class="牌">前腔</span><span class="科">貼</span>沈沈庭院。愁絕夜何其。被冷香銷月上時。雲遮未放滿朱扉。<span class="科">合</span>蛾眉。鎖不住綠肥紅瘦。柳寵花迷。</p>
        
        <p class="曲"><span class="牌">尾聲</span><span class="科">合</span>無端燕子銜春去。柳絮因風滿院飛。今夜還應攪夢思。</p>
        
        <p class="落詩">共聽樓頭鼓二更。<br />香階攜手且閒行。<br />相思相見知何日。<br />此時此夜難為情。</p>
        
        <h2 id=ch30 class="chapter"><span class="齣題">第三十齣　張皇天討</span></h2>
        
        <p class="曲"><span class="牌">番卜算</span><span class="科">生小生領軍上生</span>赤膽佐唐堯。笑把邊塵掃。<span class="科">小生</span>幕中借筯展龍韜。座上歡同好。</p>
        
        <p class="白"><span class="科">生</span>鐵騎橫行鐵嶺頭。西看暹沙笑覓侯。<span class="科">小生</span>青海只今將飲馬。黃河不用更防秋。<span class="科">生</span>軍士每依着陣勢。趲行前去。<span class="科">眾應介</span>得令。</p>
        
        <p class="曲"><span class="牌">四邊靜</span><span class="科">生</span>雄兵數萬稱天討。揚帆定邊徼。授鉞自王朝。揮戈下窮島。<span class="科">合</span>任龍山峻高。熊津險要。指日破高麗。威風播遐邈。</p>
        
        <p class="曲"><span class="牌">前腔</span><span class="科">小生</span>懷中草就平胡表。從軍視征剿。兔窟莫深藏。鯨波豈難搗。<span class="科">合前並下</span></p>
        
        <p class="曲"><span class="牌">前腔</span><span class="科">淨扮高麗王領眾上</span>箕封已卜千年調。通江繞山嶠。可怪大唐朝。稱兵覷吾小。紫雲氣高。白衣拱抱。負固是高麗。徒勞肆征討。<span class="科">生小生領眾上戰淨眾敗下介</span></p>
        
        <p class="曲"><span class="牌">前腔</span><span class="科">生小生</span>你看紛紛鼠竄如風掃。長河勢傾倒。追逐趁波濤。須教四圍繞。<span class="科">合</span>龍山已超。熊津已到。連戰破高麗。威風播遐邈。</p>
        
        <p class="白"><span class="科">生</span>天色已晚。暫且收兵。明日必要追擒國王。方可班師。正是</p>
        
        <p class="落詩">挽弓須挽強。<br />用箭須用長。<br />射人須射馬。<br />擒賊須擒王。</p>
        
        <h2 id=ch31 class="chapter"><span class="齣題">第三十一齣　扶餘換主</span></h2>
        
        <p class="曲"><span class="牌">破陣子</span><span class="科">外扮扶餘國王領眾上</span>莫笑江山換主。須知天地無私。新年正朔從誰是。故里風煙係我思。羞看景物奇。</p>
        
        <p class="白">舉目蠻煙和毒霧。天涯舊恨知無數。故鄉回首作他鄉。一曲琵琶一斷腸。我張仲堅。素有圖王之志。因見中原有主。故潛入扶餘。與道兄徐洪客約會。用一奇計。使其內亂交作。國主出亡。國人見我從中安集。遂推我為主。事成之後。道兄竟泛舟投弱水去了。他留下詩一首道。誰是聰明誰是癡。任他強弱與雄雌。人生枉做千年調。世事還如一局棋。至今誦之。使人嘆息。以後聞得中國果是李世民為天子。又早是我見幾。不然這時節那討我處。近日遣大將李靖征討高麗國。打過檄文來。約我各國合兵夾擊。那李靖正是我的故人。我一向在此想他。莫若就這機會。立此功勞。與他會一面。卻不兩便。昨日已差軍士打探消息。想必就回也。<span class="科">小旦作探子上</span>我是扶餘國王手下一個探子是也。蒙我大王差我打探李將軍與高麗征戰消息。不免回覆咱大王走一遭。</p>
        
        <p class="曲"><span class="牌">越調鬭鵪鶉</span>走的我汗似湯澆。渾身上下水洗。恰離了亂攛的軍營。我急煎煎盼不到大王的這寨里。只我這兩隻腳飛騰。一字兒喘息。看亡家。覷敗國。人着箭浪搶身歪。馬中鎗驚急裡腳失。</p>
        
        <p class="白">大王。探子回來了也。<span class="科">外</span>他兩下裡如何廝殺。怎的見手。喘息定了。慢慢說來。</p>
        
        <p class="曲"><span class="牌">紫花兒序</span><span class="科">小旦</span>焰騰騰火燒了寨柵。浪滔滔的水渰營壘。撲剌剌馬踏碎城池。英雄猛將世上無敵。端的一個個貫甲披袍落可也的氣勢。耀武揚威。擂鼓篩鑼。吶喊搖旗。</p>
        
        <p class="曲"><span class="牌">柳營曲</span>鼓振的那山岳摧。喊聲也似鬼神悲。蕩征塵番滾滾天日晦。領雄兵迎敵。廝殺相持。<span class="夾白">出馬來</span>則聽得高叫一聲似春雷。</p>
        
        <p class="白"><span class="科">外</span>他兩下怎生披掛。使甚器械。你喘息定。慢慢再說。</p>
        
        <p class="曲"><span class="牌">么篇</span><span class="科">小旦</span>垓心裡耀武揚威。陣面上撾鼓奪旗。李將軍他冠簪着金獬豸。甲掛着錦唐猊。坐下馬勝似赤狻猊。高麗國那將軍又不曾言名諱。不使甚別兵器。他使一條方天畫戟。身穿白袍白甲。頭戴着素銀盔。猛見了則是個西方神下世。這一個合扇刀望着腦蓋上劈。那一個拿方天戟不離了軟脇裡刺。這一個恨不得扯碎了黃旗。那一個恨不得扢支支頓斷了金錢豹尾。</p>
        
        <p class="白"><span class="科">外</span>他兩下畢竟誰弱誰強。誰輸誰贏。</p>
        
        <p class="曲"><span class="牌">小沙門</span><span class="科">小旦</span>兩員將高施武藝。兩員將比並高低。他兩個棋逢着對手難廻避。兩員將用心機端的蹺蹊。</p>
        
        <p class="曲"><span class="牌">聖藥王</span>高麗將命運低。李將軍福分又催。只他這英雄猛烈世間稀。這一個明晃晃的刀去劈。那一個忽辣辣的箭發疾。咭叮噹相對在半空裡。<span class="夾白">高麗將被李將軍一刀分為兩段。</span>卒律律迸一萬道的火光飛。</p>
        
        <p class="白"><span class="科">外</span>高麗國王可曾被他拿住了不曾。</p>
        
        <p class="曲"><span class="牌">尾聲</span><span class="科">小旦</span>只這高麗王逃奔他邦去。顧不得金珠寶貝。十萬錦江山。管中朝穩坐盤龍的金椅。</p>
        
        <p class="白"><span class="科">外</span>賞他一斗酒。一肩肉。免他一個月打差。<span class="科">小旦謝下外</span>將官每聽令。如今高麗王逃走。不往女直。定往新羅。你一人與我扮做樵夫。一人與我扮做漁父。在水陸兩路駐扎。待他來時。唱歌為號。即時便要接應擒獲。不可泄了兵機。如違斬首。<span class="科">眾應</span>得令。</p>
        
        <p class="落詩">扮成漁父與樵夫。<br />水陸須當備不虞。<br />計就月中擒玉兔。<br />謀成日裡捉金烏。</p>
        
        <h2 id=ch32 class="chapter"><span class="齣題">第三十二齣　計就擒王</span></h2>
        
        <p class="曲"><span class="牌">步蟾宮</span><span class="科">淨奔上</span>神龍失勢忙奔走。竄身好似喪家狗。金城百雉等閒收。英雄恨落他人彀。</p>
        
        <p class="白">英雄失志受人欺。白刃無光戰馬疲。得意狐狸強似虎。敗翎鸚鵡不如雞。自家高麗王便是。連日與李靖這廝苦戰。被他殺得個片甲不回。如今要投女直去請兵。不免問路前去。</p>
        
        <p class="曲"><span class="牌">錦上花</span><span class="科">丑扮樵夫上</span>伐木四山幽。揮斧風颼。丁丁響處鬼哭猿愁。一時休。一時休。出不得樵夫手。</p>
        
        <p class="曲"><span class="牌">前腔</span><span class="科">末扮漁父上</span>放下釣魚鉤。心在竿頭。鰲魚怎得擺尾搖頭。一時休。一時休。出不得漁人手。</p>
        
        <p class="白"><span class="科">淨</span>樵夫。我要到女直去。從那條路可去。<span class="科">丑</span>須要渡水去。那邊有個漁船。我喚他過來渡將軍。<span class="科">喚船打照會介末</span>將軍來。我兩人扶你上船。<span class="科">作綁介淨</span>呀。不好了。你是甚麼樣人。敢縛我。<span class="科">末丑</span>我兩人也非漁父。也非樵夫。奉扶餘國王軍令。差來拿你。如今走那里去。快去見大王。</p>
        
        <p class="曲"><span class="牌">前腔</span><span class="科">合</span>小國恣凶謀。戰敗何投。軍機緊急怎敢淹留。一時休。一時休。脫不得屠龍手。</p>
        
        <p class="落詩">樵斧聲中花木枯。<br />漁歌一曲起菰蒲。<br />不施萬丈深潭計。<br />怎得驪龍頷下珠。</p>
        
        <h2 id=ch33 class="chapter"><span class="齣題">第三十三齣　天涯知己</span></h2>
        
        <p class="曲"><span class="牌">賀聖朝</span><span class="科">生上</span>驅兵破陣如風雨。早堅城隳壘。赫赫王靈。明明將令。堂堂師旅。<span class="科">小生</span>班固參軍。陳琳草檄。慚愧同遭遇。喜主帥功高。誰數貳師。漫誇都護。</p>
        
        <p class="白"><span class="科">生</span>我每連戰數十陣。高麗雖已蕩平。只是國王逃竄。尚未擒獲。昨已發書各路。嚴加緝捕。不知如何。<span class="科">小生</span>元帥神謀妙策。周悉無遺。此虜雖逃。終是燕巢飛幕之上。魚遊沸釜之中。不久也必授首。不須懸念。</p>
        
        <p class="曲"><span class="牌">駐雲飛</span><span class="科">生</span>耀武邊陲。樂浪臨屯盡掃除。早驗征西計。勝置安東尉。<span class="夾白">嗏。</span>百戰謝天威。無勞折矢。平定安集。敢負師中寄。只待擒王奏凱歸。</p>
        
        <p class="曲"><span class="牌">前腔</span><span class="科">小生</span>上將宣威。萬里功成一指揮。昔日揚波地。今作桑田矣。<span class="夾白">嗏。</span>韜略任施為。戰無不利。到處資糧。何用千金費。只待擒王上捷書。</p>
        
        <p class="曲"><span class="牌">海棠花</span><span class="科">外領眾解高麗王上</span>三載霸西隅。一舉成奇蹟。</p>
        
        <p class="白">牙門官。可與我通報。道扶餘國王擒得高麗偽主。到帳下報功。<span class="科">生</span>既是歸順國王。況有大功。禮合迎接。<span class="科">生小生接見介生作驚疑介</span>呀。元來卻是張兄。</p>
        
        <p class="曲"><span class="牌">玉交枝</span><span class="科">生</span>乍驚還喜。在他鄉得逢故知。想當時靈石成交誼。十餘年遠隔天涯。無端越鳥驚北飛。誰知胡馬在西風裡。論君才須當遇時。但未知致身甚術。</p>
        
        <p class="曲"><span class="牌">前腔</span><span class="科">外</span>當時別去。向西方悄投事機。見扶餘國亂無明主。因此上用計圖之。鷦鷯不從鵬遠飛。魴魚暫邇鮫人住。羨君家終能致主。任專征提兵萬里。</p>
        
        <p class="曲"><span class="牌">玉胞肚</span><span class="科">小生</span>雄才俠氣。久聞君每勞夢思。逢季布不羨千金。識荊州萬戶何忮。<span class="科">合</span>明朝連轡。卿雲繞路耀旌旗。共謁明光飲至歸。</p>
        
        <p class="曲"><span class="牌">前腔</span><span class="科">生</span>功成萬里。取元兇仗君虎威。想前日發檄飛書。俱是我參軍奇計。<span class="科">合前生</span></p>
        
        <p class="白">參軍。你夫人與我寒荊所居。是何地名。<span class="科">小生</span>喚做青山村。我每班師入京。亦是便道。<span class="科">生</span>既如此。參軍可領前隊人馬。先駐札村口。參軍自到村中。與他說知。省得大軍齊到驚動他每。我隨後同張兄領大軍便來也。<span class="科">小生</span>元帥何不先寄一書。與我帶去。<span class="科">生出拂介</span>我歸期已近。不必寫書。只將此拂寄還寒荊便了。<span class="科">小生</span>元帥與張王一路同行。甚好話舊也。</p>
        
        <p class="落詩"><span class="科">生</span>歸程喜與故人同。<br /><span class="科">小生</span>指日銘勳共鼎鐘。<br /><span class="科">外</span>一葉浮萍歸大海。<br /><span class="科">合</span>人生何處不相逢。</p>
        
        <h2 id=ch34 class="chapter"><span class="齣題">第三十四齣　華夷一統</span></h2>
        
        <p class="曲"><span class="牌">畫堂春</span><span class="科">旦上</span>東風吹柳日初長。雨餘芳草斜陽。杏花零落燕泥香。睡損紅妝。<span class="科">貼</span>香篆暗消鸞鳳。畫屏縈遶瀟湘。峭寒輕透薄羅裳。無恨思量。</p>
        
        <p class="誦"><span class="牌">長相思</span><span class="科">旦</span>紅滿枝。綠滿枝。宿雨懨懨睡起遲。閒庭花影移。　　<span class="科">貼</span>憶歸期。數歸期。夢見雖多相見稀。相逢知幾時。</p>
        
        <p class="曲"><span class="牌">二犯傍妝臺</span><span class="科">旦</span>粉褪玉肌香。無邊春事掛垂楊。恨落紅銷砌穩。聽杜宇喚愁忙。平蕪盡處春山小。花壓闌干春晝長。<span class="科">合</span>一般情況。幾回斷腸。只落得盈盈秋水淚汪汪。</p>
        
        <p class="曲"><span class="牌">前腔</span><span class="科">貼</span>閨夢繞遼陽。怪來空帳冷牙牀。任從他銷蝶粉。聽不得奏鶯簧。寫愁無奈裁詩苦。織錦頻添繡線長。<span class="科">合前</span></p>
        
        <p class="曲"><span class="牌">不是路</span><span class="科">小生上</span>金勒絲韁。柳外垂鞭拂短牆。停驂望。依然流水遶村莊。<span class="夾白">此間是了。不免扣門則個。開門開門。<span class="科">旦貼合</span></span>是誰行。敢是鄰家女伴來相訪。<span class="夾白"><span class="科">開門介旦</span>呀。徐官人回來了。此去如何。<span class="科">小生</span></span>且請從容聽話長。解行囊。<span class="科">出拂介</span>當年紅拂渾無恙。<span class="夾白"><span class="科">旦驚介</span>呀。為何又帶了回來。<span class="科">小生</span></span>漫勞惆悵。漫勞惆悵。</p>
        
        <p class="白"><span class="科">旦</span>徐官人。你此去莫非不曾見我丈夫麼。<span class="科">小生</span>張姨。你試猜一猜。</p>
        
        <p class="曲"><span class="牌">紅衲襖</span><span class="科">旦</span>他莫不是未遭逢漂流轉異鄉。<span class="夾白"><span class="科">小生</span>他官拜尚書。職任元帥。統五萬之眾。西討高麗。也不當漂流了。<span class="科">旦</span></span>莫不是享榮華把舊恩情渾撇漾。<span class="科">小生冷笑介旦</span>待教我白頭寫恨空勞攘。因此紅拂傳情竟渺茫。<span class="夾白"><span class="科">小生</span>張姨多心了。請再參詳。<span class="科">旦</span></span>這話兒教人怎詳。<span class="夾白"><span class="科">貼</span>姐姐且放心。<span class="科">旦</span></span>這心兒教人怎放。為甚的舊物空歸也。只落得萬縷千絲攪寸腸。</p>
        
        <p class="曲"><span class="牌">前腔</span><span class="夾白"><span class="科">貼</span>官人。你</span>莫不是路迢迢風塵中到不得遼海傍。<span class="夾白"><span class="科">小生</span>我既到不得那里。為何知他的消息。<span class="科">貼</span>你既到那里。卻緣何無回音。</span>莫不是密鏘鏘劍戟把你相攔當。<span class="夾白"><span class="科">小生</span>我曾面送張姨的家書。蒙他拜我為參軍。誰敢攔當。<span class="科">貼</span></span>莫不是萬軍中痛青年送戰場。因此上一封書把紅拂空回往。<span class="夾白"><span class="科">小生</span>他百戰百勝。已成擒王大功。安得有此。<span class="科">貼</span></span>莫不是改調他方。<span class="夾白"><span class="科">小生</span>不是。<span class="科">貼</span></span>莫不是路阻無梁。<span class="夾白"><span class="科">小生</span>我來得。他也來得。有甚麼路阻。<span class="科">貼</span>如此說。我這遭猜着了。</span>多應是將到天台也。先遣劉郎候阮郎。</p>
        
        <p class="白"><span class="科">小生</span>是了是了。李元帥與我一同班師回來。特令我在前隊通報。他隨後就來也。<span class="科">旦</span>如此謝天謝地。<span class="科">眾人上</span>報參軍爺知道。元帥爺下馬了。</p>
        
        <p class="曲"><span class="牌">生查子</span><span class="科">生外上</span>百戰定邊疆。不枉身勞攘。旄頭已失光。凱奏金鐃響。</p>
        
        <p class="白"><span class="科">生</span>轉過杏花村。便是桃源路。<span class="科">外</span>我也要見一妹一面只是陳公主在內。恐不穩便。<span class="科">生</span>徐參軍也是異姓兄弟。便見他渾家何妨。<span class="科">軍又報小生出迎旦</span>呀。果是官人回來了。<span class="科">合拜介生</span>已作經年別。<span class="科">旦</span>相逢似夢中。<span class="科">外</span>好將過往事。訴與落花風。<span class="科">旦</span>張兄。別去已久。何緣也同到此。<span class="科">外</span>一妹還認得我。<span class="科">旦</span>官人。你將別後蹤跡。略說與我知道。</p>
        
        <p class="曲"><span class="牌">刮鼓令</span><span class="科">生</span>當日赴戰場。冒軍法險受殃。賴聖主仁兄相救。屢立奇功擒虎狼。<span class="夾白">天子命我討高麗時節。</span>路上遇徐郎。開緘喜聞陳姨相傍。且賴他籌策破金湯。<span class="夾白">不想張兄已為扶餘國王。</span>為徵發因得會名王。</p>
        
        <p class="曲"><span class="牌">前腔</span><span class="科">小生</span>辭別去杳茫。歎孤身滯海邦。歷盡了風波勞頓。久從軍駕海航。自為利名韁。歸心大刀終宵怏怏。幸今日返旆雲水鄉。喜依然雙燕在雕梁。</p>
        
        <p class="曲"><span class="牌">前腔</span><span class="科">旦對生貼對小生同唱</span>離別久暗傷。減腰圍褪粉光。禁不得蘼蕪春望。恨王孫戍遠方。寂寞度年芳。今朝喜聞功成平壤。看男兒衣錦早還鄉。免教人買卜問行藏。</p>
        
        <p class="曲"><span class="牌">前腔</span><span class="科">外</span>歎築室道傍。猛回頭淚兩行。為只為雄心難下。把他鄉作故鄉。歸興已茫茫。今朝喜與故人相向。把微功漫錄在封章。再休題四海一空囊。</p>
        
        <p class="白"><span class="科">生</span>張兄。我當初渡江時。曾拜禱西岳之廟。朦朧中因得一夢。到如今想來。都已應着了。<span class="科">念前西江月詞</span>他說紅絲繫足。月府跨鳳。正應我寒荊出自越公之府。手持紅拂。一時相遇。豈非奇逢。說金卯正應劉兄。說長弓已應張兄。堯天日捧。正要我盡忠大唐。豈非一定之數。鬼神所司。我昨日進表章時。已帶一款在上。請將所得高麗府庫銀三百兩。修葺西岳廟宇。只待聖旨到來。便知分曉。</p>
        
        <p class="曲"><span class="牌">粉蝶兒</span><span class="科">末賚詔上</span>奉侍明光。幸睹龍顏歡暢。喜班師遣郊迎勞賞。捧絲綸。持玉帛。榮光駘蕩。<span class="科">合</span>荷皇恩天高地厚難量。</p>
        
        <p class="白">故人相別久。今日喜成功。寄與衙門吏。丹書下九重。自家劉文靜。蒙聖恩差我賚詔到李靖軍中。聞他大軍駐扎在此。不免着人通報則個。<span class="科">相見讀詔介</span>詔書已到。跪聽宣讀。皇帝詔曰。朕惟創業惟艱。賢良是藉。茲爾李靖。南平吳虜。北破突厥。西定吐谷渾。今又平高麗。功高愈下。宦成無毀。遷尚書左僕射。加封衛國公。扶餘國王張仲堅。手縛大醜。歸順中國。特賜節鉞。加封海道大總管。參軍徐德言。累建奇計。肅清海宇。授丹陽刺史。靖妻張氏。封衛國夫人。德言妻陳氏。封丹陽郡夫人。各賜服二襲。靖所請重修西岳廟。聽支軍前銀兩。專遣幕官一員督修。仍勑賜靈感扁額。謝恩。<span class="科">眾拜謝介</span></p>
        
        <p class="曲"><span class="牌">山花子</span><span class="科">生</span>和風獻捷蓬萊上。喜清時際遇明良。聽歌謳歡騰萬方。天階拜祝霞觴。<span class="科">合</span>息邊烽蒼生阜康。閭閻擊壤樂未央。虞庭管取儀鳳凰。惟願天心永祐皇唐。</p>
        
        <p class="曲"><span class="牌">前腔</span><span class="科">小生</span>孤身失國無依仗。歎頑砆自愧圭璋。喜參謀功高定襄。今朝分得餘光。<span class="科">合前</span></p>
        
        <p class="曲"><span class="牌">前腔</span><span class="科">外</span>中原一別成虛想。半生來客寄遐荒。慘雲霞隔絕故鄉。豈期功奏擒王。<span class="科">合前</span></p>
        
        <p class="曲"><span class="牌">撲燈蛾</span><span class="科">旦</span>雲生五色光。彩結三芝上。當此太平日。夫婦共遭恩眷也。共歡呼瞻望。任教賀燕繞華堂。<span class="科">合</span>好花枝時來須放。笑塵埃誰解識賢良。</p>
        
        <p class="曲"><span class="牌">前腔</span><span class="科">貼</span>花生銀燭光。春滿珠簾上。今朝共歡會。佳辰永諧繾綣也。看春光醞釀。喜孜孜和氣毓蘭房。<span class="科">合前</span></p>
        
        <p class="曲"><span class="牌">尾聲</span><span class="科">合</span>休論聚散如翻掌。還與天工做主張。留取千年作話揚。</p>
        
        <p class="落詩">今日絲綸煥薜蘿。<br />來朝闕下聽鳴珂。<br />花迎喜氣皆知笑。<br />鳥識歡心亦解歌。</p>

    </body> 
</html>