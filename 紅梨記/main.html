<!DOCTYPE HTML>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="zh-tw" xml:lang="zh-tw">
    <head>
        <title>六十種曲/紅梨記</title>
        <meta name="author" content="明　徐復祚　著"/>
        <meta charset="utf-8"/>
        <link rel="stylesheet" type="text/css" href="layer.css">
    </head>
    <body> 
        <h1><span class="劇題">紅梨記</span></h1>

        <p class="作者">明　徐復祚　著</p>
        
        <h2 id=ch1 class="chapter"><span class="齣題">第一齣　薈指</span></h2>

        <p class="曲"><span class="牌">瑤輪第五曲</span><span class="科">末上</span>華堂開。玳筵列。尊俎雖陳。主賓未浹。且將行酒付優伶。喜轉眼間悲懽聚別。也非關朝家事業。也非關市曹瑣屑。打點笑口頻開。此夜只譚風月。　　論賣文。生涯拙。豈是誇多。何曾鬭捷。從來抱膝便長吟。覺一霎時壯心蹔折。也無甚搬枝運節。也無甚陽秋袞鉞。若還見者吹毛。甘罵老奴饒舌。<span class="科">照常向內問答訖白</span></p>
        
        <p class="曲"><span class="牌">瑤輪第六曲</span>謝女佳人。趙郎才子。天然分付成雙。奈王黼勒取。拆散兩鴛鴦。正遇胡人圍汴。徵歌妓送入金邦。賴有花婆女俠。設謀竄取。潛地往他鄉。　　才子彷徨。佳人淪落。此際實堪傷。幸錢君作宰。留寓在衙旁。卻慮功名未就。改名姓潛結鸞凰。又賴花婆勸駕。登龍歸娶。花燭影搖光。</p>
        
        <p class="落詩">俊風流趙狀元三錯認。<br />喬紅梨謝素秋兩花陣。<br />雍丘宰生扭就鳳鸞交。<br />賣花婆計掇賺龍頭儁。</p>
        
        <h2 id=ch2 class="chapter"><span class="齣題">第二齣　詩要</span></h2>
        
        <p class="曲"><span class="牌">破齊陣</span><span class="科">生扮趙汝州上</span>文采南金比色。詞華北斗方高。太白星精。義山浪子。誰似風流俠少。天上玉蜍欣獨占。河中匹鳥恨難招。何時琴瑟調。</p>
        
        <p class="誦"><span class="牌">鷓鴣天</span>紫雲垂耀是神京。走馬揮鞭意氣生。李賀齊名時譽在。曹劉割席世人驚。　　空冀駿。戮長鯨。行看奏對入延英。但令姓字先群彥。始信才華擅二京。</p>
        
        <p class="白">小生姓趙。名汝州。表字伯疇。山東濟南郡淄川人也。先人趙幾。拜刑部尚書。不幸蚤年身喪。遺經在笥。杯棬未忘。小生幼有慧質。長多俠思。年方二十二歲。忝中本省解元。今來會試到京。憑着我胸中學問足三冬。口內詞鋒傾五岳。視一第如拾芥耳。何足掛意。但恨花星未耀。鸞運尚慳。自古才子。必擇佳人。是以交甫鍾情于解佩。陳思作賦于感甄。如小生之風流才調。必得天下第一個佳人。方稱合璧。向來聞得人言云。男中趙伯疇。女中謝素秋。<span class="科">笑介</span>不知素秋怎麼樣一個女子。就堪與小生作對。一向問人。並無識者。昨入京來。纔知是教坊妓女。說道果然天姿國色。絕代無雙。小生連連去訪。不意今上預借元宵。在大內承直。尚未得會。心上且是放不下。有個同窗朋友錢孟博。乃雍丘縣令。朝覲來此。與小生同寓。不免請他出來。再去訪素秋走一遭。錢兄快來。<span class="科">外扮錢濟之上</span></p>
        
        <p class="曲"><span class="牌">前腔</span>看盡河陽花錦。來聽上苑鶯嬌。閭里燈光。天邊雪月。欣逢預放元宵。百斛春醪那借取。三齊豪客未須招。渾忘鄉思搖。</p>
        
        <p class="白">下官錢濟之。字孟博。官拜雍丘令。今來朝覲。幸與故友趙伯疇同寓在此。<span class="科">見介</span>呀。伯疇兄拜揖。<span class="科">生</span>孟博兄拜揖。孟博。我同你訪謝素秋去。<span class="科">外笑介</span>伯疇。我道你有要緊說話。請我出來。元來又是訪謝素秋。一個女子。日日掛在念頭上。敢是你心偏了。前日兩次訪他。俱不得遇。風塵中人。知他真不在家。還是故意回你。<span class="科">生</span>天下那有不愛才子的佳人。<span class="科">外</span>好笑。你又不曾見他。那知他佳不佳。<span class="科">生</span>文王寤寐而求。未聞先見淑女。相如援琴而鼓。何曾預識文君。謝素秋雖不曾見。人言決不虛謬。<span class="科">外</span>人言若何。<span class="科">生</span>道是男中趙伯疇。女中謝素秋。堪與小生同說。一定有些不同處。<span class="科">外笑介</span>好一個乾相思的對頭。不要作癲。同你街坊上看燈去。<span class="科">生</span>燈有甚好看。</p>
        
        <p class="曲"><span class="牌">玉芙蓉</span>咸陽寂寞宵。擁膝傷懷抱。恨無媒徑路草自蕭蕭。玉樓未許諧蕭史。金屋何妨佇阿嬌。教人惱。惱的是孤鸞星永照。最堪憐黃昏落葉響瀟瀟。<span class="科">外</span></p>
        
        <p class="曲"><span class="牌">前腔</span>你青雲志正驕。紅粉何足道。喜春風得意正在今朝。豈可為鶯儔燕侶三春約。忘卻你鵬路鶤程萬里遙。<span class="夾白"><span class="科">生笑介</span>功名怕不到手。所難得者佳人耳。孟博兄不要敗興。不要道學。<span class="科">外</span></span>非執抝。那壁廂是牆花路草。怎比得日邊紅杏倚雲高。</p>
        
        <p class="白"><span class="科">丑扮平頭上</span>傳卻玉樓信。來投金馬門。小人是東院子謝家平頭。俺姐姐差送書與趙解元。一路問來。說道下處在此。不免問聲。<span class="科">問介內答</span>正是。<span class="科">丑入磕頭生</span>誰家差來的。<span class="科">丑</span>小人是東院謝家平頭。俺姐姐蒙相公下顧。因在內府上直。兩次不曾相接。特着小人來拜上。<span class="科">生</span>可曾說教我來麼。<span class="科">丑</span>正是教請相公來。今日是十八日。燈事已了。明日姐姐一定回家。教請相公蚤蚤來了。兼有一書在此。<span class="科">生喜介</span>孟博兄。你說風塵中人。我說佳人定愛才子。今卻如何。快取書來。<span class="科">拆看介</span>元來是一首詩。倚窗閒瑣去看花。辜負郎君白鼻騧。悵恨欲知深幾許。碧雲重疊暮山斜。孟博兄。天下有這樣一個女子。怎教小弟不想。<span class="科">外</span>詩思到也清新。明日同兄去便了。<span class="科">丑</span>小人就要回俺姐姐。就求相公回書。<span class="科">外</span>伯疇。你也作一絕答他便了。<span class="科">生</span>小弟正欲如此。<span class="科">作寫介</span>主人應悵客空還。寄與封書有淚斑。但得卷葹心不死。碧雲能隔幾重山。平頭。你先去回覆姐姐。小生明日一定蚤來。<span class="科">丑</span>傳將芳信去。報與玉人知。<span class="科">下生外弔生</span></p>
        
        <p class="曲"><span class="牌">傾杯序</span>多嬌。勝道韞過薛濤。更八法能奇妙。<span class="夾白">小弟若得此人同偕伉儷呵。</span>也強如蟾宮穩步。龍門高跳。鳳池容與。鰲禁逍遙。但只恐東牆花落。西廂月冷。巫岫雲高。<span class="夾白">那時節呵</span>就狀元及第也徒勞。<span class="科">外</span></p>
        
        <p class="曲"><span class="牌">朱奴兒犯</span><span class="夾白">伯疇。你不害癲麼。看你</span>整備着烏紗小帽。皂朝鞾窄窄鮮好。稱體新衣袖寬綽。會親符安排了百道。<span class="夾白"><span class="科">生接</span>快活快活。那時節</span>相偎抱。醉春風碧桃。任流蘇帳煖可憐宵。<span class="科">外</span></p>
        
        <p class="曲"><span class="牌">尾聲</span><span class="夾白">則怕</span>歡娛極處生煩惱。<span class="夾白"><span class="科">生</span>孟博兄。</span>准備下扶頭錢鈔。怎能勾偷一會兒更籌須臾的天便曉。</p>
        
        <p class="落詩">身在仙宮第幾重。<br />未知何日得相從。<br />何時最是思君處。<br />月入斜窗曉寺鐘。</p>
        
        <h2 id=ch3 class="chapter"><span class="齣題">第三齣　豪讌</span></h2>
        
        <p class="曲"><span class="牌">西地錦</span><span class="科">小淨扮王黼上</span>皓月金門午夜。和風玉殿先春。內庭曲宴及詞臣。誰似我天顏常近。</p>
        
        <p class="白">臘底陽生月正晴。士民遊樂慶昇平。熙熙萬象融和裡。共沐恩光賀聖明。下官姓王。名黼。字將明。開封祥符人也。官拜太傅。封楚國公。下官性頗黠慧。又善口辯。遭遇聖上。寵冠群僚。身雖三公。位居元宰。深宮曲宴。無不陪扈。下官又故為諧謔。獻笑取悅。聖上呼我為小王太傅。我就稱聖上為太上道君。一日聖上站在牆邊。要上牆去。奈無梯子。我就把兩臂承聖足而起。大聲叫道。好個扒牆天子。聖上大笑。說全虧你築巖宰相。目今海內乂安。朝廷無事。我就上一本。說今冬天氣和煖。正該及時為樂。就此十二月。令民間搭造燈棚。名曰預借元宵。聖上大喜。設宴在內庭。特令下官陪侍。因此一連數日。不得回家。似此君臣契合。多虧父子情深。我王黼自從拜太尉梁師成為父。仗他在聖上面前贊揚。遂有今日。昨日太尉說要到我家看燈。當直的。太尉爺就是你老老爺。筵席須要十分齊整。<span class="科">雜介小淨</span>我且問你。昨日大內承幸的教坊女樂頭兒叫甚名字。<span class="科">雜</span>名喚謝素秋。<span class="科">小淨</span>今日在我府中答應麼。<span class="科">雜</span>伺候多時了。<span class="科">小淨</span>起在一邊。我府中歌童舞女雖多。端沒有這妮子娉婷嫋娜。我要他進我府中。亦有何難。且待宴過了太尉。再作道理。叫打差官快去打聽。太尉爺出朝。急來通報。<span class="科">暫下副淨扮內官梁師成上</span></p>
        
        <p class="曲"><span class="牌">前腔</span>寶炬騰輝三島。鸞笙叶氣千門。御香滿袖散氤氳。但願得常依龍袞。</p>
        
        <p class="白">紫宸朝罷侍鵷班。詔賜宮刀白玉環。宦曜自來垂上象。貂璫獨喜近龍顏。下官太尉梁師成。性善柔媚。言多甘悅。出入宮寢三十餘年。歷踐台司二十餘任。都人目為隱相。天子喚作可兒。宮掖巡遊。常向臂間循絳繫。殿頭宣拜。每將口語代黃麻。將相公卿。個個稱門生故吏。后妃嬪御。人人呼尚父元公。以此賄賂如山。門庭成市。從我者驟加官爵。違我者立見誅夷。兒童已賜緋衣。廝養半登黃甲。大兒王黼。開應奉局于都下。月錢何止萬緡。小兒朱勔。總花石綱于蘇州。歲輸不下億計。<span class="科">笑介</span>果然財可通神。真個威堪震主。連日內庭侍宴。不曾回家。昨日與王黼兒約去看燈。叫左右。打執事看王丞相去。<span class="科">雜</span>燈火明龍閣。笙歌滿鳳城。侯門多富貴。綺席綵雲迎。稟爺。已到王丞相府前了。<span class="科">小淨上跪接</span>孩兒王黼迎接恩府大人。<span class="科">副淨扶進</span>王黼兒。生受你。<span class="科">小淨起揖</span>恩府大人拜揖。<span class="科">副淨笑</span>好一個預借元宵的本。虧你想得到。聖上也喜歡得緊。自從建了艮嶽。聖上日日在內遊賞。不想時遇隆冬。百卉凋傷。車駕久不臨幸。在大內閒坐不過。見了你的本。不覺喜動天顏。<span class="科">小淨</span>這都是恩府大人提攜。<span class="科">副淨</span>王黼兒。我教道你。大凡官家。不要容他閒。常則是把些聲色貨利打哄日子過去。他就不想到政事上邊。左班那些秀才官兒。便有言也不相入了。<span class="科">小淨</span>多謝恩府大人指教。<span class="科">副淨</span>叫孩兒們。今日我在此看燈。那些御前承幸妓樂。都齊在這裡麼。<span class="科">雜</span>稟爺。五花爨弄三百名搬演雜劇。三百名駕前吹鼓。十八部教坊妓女百二十人。都齊在此伺候。<span class="科">副淨</span>王黼兒。我連日困于酒食。就是這些院本雜劇。也誰耐煩看他。都打發去。止留教坊妓女。在此送酒。<span class="科">小淨遞酒介</span>奏樂畢。<span class="科">眾</span></p>
        
        <p class="曲"><span class="牌">香柳娘</span>喜燈月競新。喜燈月競新。寒威乍損。想梅花已漏江南信。看鰲山切雲。看鰲山切雲。青禁玉樓鄰。彤帷絳河近。<span class="科">合</span>判行樂及辰。判行樂及辰。只恐怕後月今宵。陰晴無準。<span class="科">副淨</span></p>
        
        <p class="曲"><span class="牌">前腔</span>慶民安物殷。慶民安物殷。太平景運。歡娛賸把良宵儘。任參橫斗分。任參橫斗分。恣意倒金尊。流光一回瞬。<span class="科">合前小淨</span></p>
        
        <p class="白">恩府大人。教坊妓女。有個謝素秋。到也生得停當。<span class="科">對旦介</span>過來見了太尉爺。<span class="科">旦見介副淨看介</span>果然生得好。要丞相爺喜歡。你造化到了。孩兒們。討個元寶賞他。起來送酒。就唱一曲。<span class="科">旦謝起送酒</span></p>
        
        <p class="曲"><span class="牌">前腔</span>念青樓寄身。念青樓寄身。柳嬌桃嫩。生憎羅綺煙花陣。怪雙蛾屢顰。怪雙蛾屢顰。處處落花痕。年年送春恨。<span class="科">合前小淨</span></p>
        
        <p class="曲"><span class="牌">前腔</span>聽歌聲佚塵。聽歌聲佚塵。朱唇微搵。聲聲調出涼州韻。更香潤玉溫。更香潤玉溫。似蘭蕙絕塵氛。繁英豈堪混。<span class="科">合前副淨</span></p>
        
        <p class="白">酒多了。連日困倦。孩兒們。回府去罷。笙歌歸院落。燈火下樓臺。明日扶殘醉。重尋翠羽來。<span class="科">小淨送副淨下小淨弔</span>謝素秋過來。我愛你體態輕盈。歌喉宛轉。我府中歌舞雖多。卻沒有你這般顏色。你住我府中罷。我另眼看覷你。<span class="科">旦</span>念素秋章臺陋質。永巷庸流。祇堪賣酒當壚。難入瓊樓玉館。況且老爺貴府。無數佳冶麗人。豈少賤妾一輩。<span class="科">小淨</span>這妮子。你不見麼。</p>
        
        <p class="曲"><span class="牌">前腔</span>這繁華絕倫。這繁華絕倫。三千黛粉。六宮顏色誰堪遜。<span class="夾白">不是少你一個。只是我愛你。你若進我府中。我把你</span>做掌中玉珍。做掌中玉珍。<span class="科">作摟旦旦避小淨</span>心坎兒裡溫存。肺肝兒般幫襯。<span class="科">合前旦跪小淨扶起介</span></p>
        
        <p class="曲"><span class="牌">前腔</span>愧煙花戶門。愧煙花戶門。風塵陋品。豈堪與王公貴戚相廝溷。況有無數絳裙。有無數絳裙。薦夕總橫陳。東鄰豈足問。<span class="科">合前小淨怒介</span></p>
        
        <p class="白">唗。這賤人。我到有心擡舉你。你卻句句遠我。我如今把你拘在府中。不怕你走上天去。花婆那裡。<span class="科">老旦扮花婆上</span>本賣花為生。翻因花作祟。日間花裡行。夜間花裡睡。花婆磕爺頭。<span class="科">小淨</span>花婆。你把這賤人去牢禁在府後靜房裡。有呼喚纔許放出。<span class="科">老旦</span>曉得。只是府中插戴的時鮮花朵。日日是小婦人採辦。<span class="科">小淨</span>我另遣人便了。</p>
        
        <p class="落詩">別夢依依到謝家。<br />名珪似玉淨無瑕。<br />東風堪賞還堪恨。<br />落盡溪頭白玉花。<span class="科">下</span></p>
        
        <h2 id=ch4 class="chapter"><span class="齣題">第四齣　羈跡</span></h2>
        
        <p class="白"><span class="科">旦老旦弔場老旦</span>素娘請到後邊去。<span class="科">旦走介老旦</span>這是老婢的臥房。你只在此坐坐罷。<span class="科">旦</span></p>
        
        <p class="曲"><span class="牌">尾犯引</span>花落任西東。似柳絮風飄。芙蓉霜送。栽卻愁苗。耘成恨種。<span class="夾白"><span class="科">老旦</span>素娘。看你</span>翠蛾蹙遠山黛擁。紅淚流秋水霞籠。<span class="科">合</span>聽殘漏聲聲聒耳。月落燕樓空。</p>
        
        <p class="誦"><span class="科">老旦</span><span class="牌">南鄉子</span>萬籟寂無聲。殘角嗚嗚近五更。香斷燈昏眠未穩。淒清。只有霜華伴月明。　　<span class="科">旦</span>應是夜寒凝。惱得梅花睡不成。我念梅花花念我。關情。獨立簷牙倚玉櫺。</p>
        
        <p class="白"><span class="科">老旦</span>素娘。我們向來也聞你的芳名。只是無由見面。今日之事。怎麼樣起。<span class="科">旦</span>你家老爺生要奴家進府。奴家不從。以此發惱。<span class="科">老旦</span>元來如此。素娘。你好不見幾。我老爺官居極品。勢焰薰天。官家尚然拱手。朝臣孰不低眉。你是個女流。到要與他抗拒。況且府中富貴。天家不如。你若進來。自然得寵。那些兒虧負了你。苦死不肯相從。<span class="科">旦</span>人各有志。豈可以勢相迫。<span class="科">老旦</span>不從他由你。只怕這頭門進得來出不去哩。<span class="科">旦</span>他若再來相迫。我拚得一死便了。</p>
        
        <p class="曲"><span class="牌">尾犯序</span>此夜恨無窮。似別鶴孤鴻。檻鸞囚鳳。<span class="夾白"><span class="科">老旦</span>你有何心事。就對老婢說也不妨。<span class="科">旦</span></span>我有無限衷腸。欲訴何從。悲慟。惹禍的是花容月貌。賺人的是雲魂雨夢。從今後似提籃打水。落得一場空。<span class="科">老旦</span></p>
        
        <p class="曲"><span class="牌">榴花泣</span><span class="夾白">素娘。</span>你無端何故恨匆匆。似你這月作態玉為容。正合在綺羅叢裡承恩寵。送年華暮鼓晨鐘。<span class="夾白">素娘莫怪老婢說。你娼家有甚好行徑。</span>風雲轉蓬。倚市門調笑將人哄。休只認酒釅花醲。䁪眼間就興盡杯空。<span class="科">旦</span></p>
        
        <p class="曲"><span class="牌">漁家傲</span>我豈戀換羽移宮。奈女蘿怎倚孤松。<span class="夾白">就是我輩從良。須要擇人而事。<span class="科">老旦</span>若要擇人。那裡有我老爺這樣對頭。<span class="科">旦低</span>咳。花婆花婆。</span>他只是俗子村夫。難管領秋月春風。<span class="夾白"><span class="科">背</span>蚤上差平頭去約趙伯疇。他有詩來約我明日相會。誰想監禁在此。多分又成虛話了。看他</span>詩中字字芳心懂。怎割捨風流業種。<span class="夾白">男中趙伯疇。女中謝素秋。不知向來何故有此言語。想我兩人才貌呵</span>相同。故教人作頌。只愁緣分淺到底成空。</p>
        
        <p class="曲"><span class="牌">尾</span>通宵聒絮多驚動。<span class="夾白"><span class="科">老旦</span>素娘。你</span>何事癡迷不信從。可不道得喪悲歡總是空。</p>
        
        <p class="落詩">夜思千重戀舊遊。<br />無窮歸思滿東流。<br />窗殘夜月人何在。<br />深鎖春光一院愁。</p>
        
        <h2 id=ch5 class="chapter"><span class="齣題">第五齣　胡擾</span></h2>
        
        <p class="曲"><span class="牌">點絳唇</span><span class="科">淨扮斡離不上</span>紫塞青煙。玄菟白草。朝那道。劣馬嘶驕。眼底中原小。</p>
        
        <p class="白">漢水連天霜草平。野駝尋水磧中鳴。隴頭風急雁不下。沙場苦戰多流星。咱家大金丞相斡離不是也。自從大宋與咱家盟約。併力攻遼。還他燕雲十六州。以償用兵之貲。不意王黼背約。納我叛人張瑴。為此提兵到此。吾想宋室君臣。偷安旦夕。方且預借元宵。咱家連夜渡河而來。剋定日期。要在元旦左右。打破汴城。務要慶賞真元宵。好快活也。把都兒們那裡。<span class="科">雜扮四卒上</span>進軍黃河南。窮寇勢將變。日落沙塵昏。背河更一戰。<span class="科">見介淨</span>把都兒們。自從咱渡河而南。如入無人之境。這些百姓抱頭鼠竄。紛紛逃躲。此去汴京不遠。眼見得破在旦夕。須要併力殺上前去。待剋城之日。大開府庫。把金帛重賞你們。就此拔寨前進。<span class="科">雜介淨</span></p>
        
        <p class="曲"><span class="牌">清江引</span>紛紛鐵騎如雲繞。塞滿關山道。弓隨月影彎。劍逐霜光耀。看指日間破京城如電掃。</p>
        
        <p class="白"><span class="科">雜</span>稟爺。已到汴京城下了。<span class="科">淨</span>把都兒們且不要近城。只遠遠四下圍定。待明日造起雲梯。看了城中動靜。再作道理。<span class="科">雜走圍</span></p>
        
        <p class="曲"><span class="牌">前腔</span>漫漫血戰何時了。直向中原搗。破竹已成功。幕燕真堪笑。直待到京城賞元宵纔開懷抱。<span class="科">走下</span></p>
        
        <h2 id=ch6 class="chapter"><span class="齣題">第六齣　赴約</span></h2>
        
        <p class="曲"><span class="牌">宜春令</span><span class="科">生上</span>風月性。雲雨腸。自生成花狂柳狂。新詞楚楚。俏名兒堪與秋娘抗。蘇小小才貌相當。呂雙雙風流不讓。拚醉佳人錦瑟。翠屏朱幌。</p>
        
        <p class="白">日昃鳴珂動。花連繡戶春。盤龍玉臺鏡。惟待畫眉人。小生為有謝素秋之約。昨晚一夜睡不安穩。巴得天明。便起來梳洗。如今已打扮得齊整。除下舊巾幘。換套新衣裳。果然停當。只是怎得錢兄出來。不免催他去。錢兄起身未。<span class="科">外應上</span>來也。</p>
        
        <p class="曲"><span class="牌">前腔</span>鄉心切。旅夢長。<span class="夾白"><span class="科">生</span>錢兄快來。<span class="科">外</span></span>是何人催促恁忙。<span class="夾白"><span class="科">見介</span>呀。伯疇。你</span>衣衫停當。匆匆挈伴將何往。<span class="夾白"><span class="科">生</span>孟博。你又忘了。謝素秋約我今日相會。<span class="科">外笑</span>何乃太蚤。<span class="科">生</span>小弟以為遲矣。</span>探花信浥露何妨。護花神遇風須障。<span class="夾白"><span class="科">外笑</span>你似</span>遊蜂粉牽香惹。鎮日顛狂。</p>
        
        <p class="白"><span class="科">生</span>不是。昨日他內府完事。一定蚤回。今日我們蚤去。也見得有些志誠。<span class="科">外笑</span>好一個老實社家子弟。既如此。就請同行。<span class="科">同走生</span></p>
        
        <p class="曲"><span class="牌">前腔</span>韋娘面。刺史腸。兩相逢迷留怎當。芳心密意。相偎相靠從前講。<span class="夾白"><span class="科">外</span>伯疇。此間已是他家。想還未歸。你看</span>雕欄畔鸚鵡聲喧。畫簷邊蜘蛛塵網。<span class="夾白"><span class="科">生</span>真像個不曾到家的。</span>不見銀箏拋卻。玉臺閒放。</p>
        
        <p class="白">天氣尚蚤。既不在家。我們在此坐待一回。<span class="科">丑上</span>院鎖春風楊柳。門深夜雨梨花。未許情諧琴瑟。空勞夢遶琵琶。小人謝家平頭。今蚤去候姐姐。不想被王丞相拘留在府。只得獨自回來。呀。家中到有人坐在此。不知那個。<span class="科">見介</span>元來是趙相公錢老爺。<span class="科">生外</span>平頭。姐姐回來了麼。<span class="科">丑</span>不要說起。姐姐在內府承應已完。昨日到王丞相府去。不想被他囚禁。不放回來。小人今蚤去候。沒處問個消息。以此只得自回。<span class="科">生外駭</span>為甚麼囚禁他。<span class="科">丑</span></p>
        
        <p class="曲"><span class="牌">前腔</span>只為花容麗。玉貌揚。<span class="夾白">那王丞相呵。</span>死臨侵邀求鳳凰。<span class="夾白"><span class="科">生外</span>你姐姐從也不從。<span class="科">丑</span>便是抵死不從。<span class="科">生笑</span>這纔像個素秋。<span class="科">丑</span>王丞相因姐姐不從。就發惱起來。</span>把溫存情況。變做了瞞神諕鬼喬模樣。<span class="夾白">把我姐姐監禁在府後什麼靜房裡頭。</span>昏騰騰楚岫雲遮。黑漫漫陽臺路障。一似籠囚鸚鵡。浪打鴛鴦。</p>
        
        <p class="白"><span class="科">生</span>元來如此。我那素秋。你怎得個出頭日子。孟博。我與你計較去救他也好。<span class="科">外</span>王黼的威勢。天子尚且畏他。他把一個妓女藏在府裡。你我兩個措大。便思量救他。也太迂闊了。素秋既不在。我們且到下處去。等他回了再來。<span class="科">生</span>既然到此。且耐心坐等一回。或且放得回來。也未可知。<span class="科">外</span>我有朋友在南薰門外。向欲訪他。此去卻近。兄只在此等。我去訪了他。來與你同回下處去何如。<span class="科">生</span>使得。兄去就來。<span class="科">丑</span>小人也再去王丞相府前去打聽。若有下落。快來報與相公。<span class="科">生</span>說得是。我只在此等你。<span class="科">外</span>蓬蓽存寒士。<span class="科">丑</span>朱門訪玉人。<span class="科">同下生弔</span></p>
        
        <p class="曲"><span class="牌">普天樂</span>只指望撩雲撥雨巫山嶂。誰知道煙迷霧鎖陽臺上。想姻緣簿空掛虛名。離恨債實受賠償。想杜牧是我前生樣。只合守蓬窗茅屋梅花帳。<span class="夾白">素秋素秋。我想你此時呵。</span>托香腮悶倚迴廊。斷難穿淚珠千丈。只落得兩邊恩愛做了兩地彷徨。</p>
        
        <p class="曲"><span class="牌">錦纏道</span><span class="夾白">咳。王黼王黼。</span>笑村郎。強風流攀花隔牆。錯認做楚襄王。全沒有半星兒惜玉憐香。我這裡相思塹危如石梁。他那裡愁悶城堅若金湯。磨勒在何方。那沙咤利又十分威壯。如何更酌量。眼見得石沈山障。怨只怨孤辰寡宿命相妨。</p>
        
        <p class="曲"><span class="牌">山桃紅</span>撓不着心中癢。嚥不下尊前釀。謊歌郎奪了平康巷。花衚衕添了勾魂將。溫柔鄉湧出瞿塘浪。眼睜睜教我意惹腸慌。</p>
        
        <p class="白">等這半日。錢兄也不來。平頭也不來。天色已晚。且到下處去。明日再來。或且有些好消息。也未可知。</p>
        
        <p class="曲"><span class="牌">尾</span>休言好事從天降。着甚支吾此夜長。羞殺我畫不就眉兒漢張敞。</p>
        
        <p class="落詩">一寸相思一寸灰。<br />野塘晴暖獨徘徊。<br />行人杳杳看西月。<br />肯信愁腸日九迴。</p>
        
        <h2 id=ch7 class="chapter"><span class="齣題">第七齣　請成</span></h2>
        
        <p class="曲"><span class="牌">紅繡鞋</span><span class="科">淨扮斡離不引軍上</span>神兵席捲長驅。長驅。軍聲鬼哭神呼。神呼。圍城邑。禁樵蘇。如拉朽。似摧枯。<span class="科">合</span>看直擣混輿圖。看直擣混輿圖。</p>
        
        <p class="白">咱家大金丞相斡離不是也。自從提兵來此。與中原交戰。一敗張瑴于燕山。再敗郭藥師于白河。遂乘勢直抵汴京。緊緊圍住。城中十分危急。道君皇帝讓位東奔。新皇帝初登大寶。膽怯心寒。前日遣趙良嗣來議和。就講歲幣二百萬之外新增百萬。尊咱家為伯。彼家為姪。但求退兵。咱對他說。京城破在頃刻。咱以少帝之故。斂兵不攻。欲存趙氏宗社耳。今若議和。歲幣不要說起。當輸犒師之物。金五百萬兩。銀五千萬兩。牛馬萬頭。表段五萬疋。以宰相親王為質。送大軍過河。一一如議。咱就退兵。若還一字不依。莫怪三軍囉唕。又要王黼賊臣親詣軍前發落。趙良嗣諾諾而退。想今日一定來也。把都兒們大聲高叫。着宋國大臣速赴軍前議事。<span class="科">雜應叫介小淨扮王黼引小軍持物上</span>敗國亡家且莫論。兒啼女哭不堪聞。蚤知今日多辛苦。悔不當初做好人。我王黼平日只曉得獻媚取容。那知他軍國大計。不想大金斡離不丞相提兵渡河。勢如破竹。把一個汴京城緊緊圍住。內外不通。又怪我納彼叛臣。勒要到軍前發落。我想此人比不得道君皇帝。不是好惹的。此去凶多吉少。為此被我通同梁太尉。盜得一顆傳國璽。又將內庫黃金一百萬。白銀二百萬。前去送與他。再着些花言巧語。或且饒得我過。也不可知。全仗祖宗陰護祐。還祈天地默扶持。此間已是轅門前。你看戈戟如林。刀鎗似雪。旌旗耀日。殺氣橫天。好怕人也。且就此俯伏咱。<span class="科">俯伏介淨</span>轅門外俯伏的什麼人。<span class="科">小淨</span>宋國下臣王黼。死罪死罪。<span class="科">淨</span>就是王黼麼。挷進來。<span class="科">雜挷進介淨</span>王黼。你這賊臣。欺君誤國。恃勢殃民。把一個趙氏江山。弄得如此。你尚且違我盟誓。納我叛臣。今日天兵到來。死在旦夕。更有何辭。還來見我。<span class="科">小淨</span>王黼自知罪重惡極。萬死無逃。只是尚有一言。再祈俯納。<span class="科">淨</span>有言儘着你說。<span class="科">小淨</span>道君皇帝出奔之時。事出倥偬。遺下傳國璽一顆。乃歷代受命符璽。卻是王黼收得。今特將來獻上丞相。以為受命混一之兆。再有王黼向趲家私。黃金一百萬兩。白金二百萬兩。以為犒賞三軍之資。總在轅門。未敢擅入。<span class="科">淨</span>京城破日。這些玉璽金銀。怕不是咱家的。誰要你來先獻。不過是逃死的奸計。<span class="科">小淨</span>丞相要殺王黼。正如孤豚腐鼠。一刀斧手之事耳。但若丞相留得王黼狗命。待王黼回去。主張宋家事體。凡丞相所須。何不如意。丞相請自三思。<span class="科">淨背</span>到也說得有理。這樣人殺他也沒用。<span class="科">對</span>放了挷。玉璽金銀。傳令收進。<span class="科">小淨謝起復跪淨</span>且起來。把城中光景說一遍。<span class="科">小淨</span></p>
        
        <p class="曲"><span class="牌">瑣寒窗</span>汴京城富貴難言。千里春風奏管絃。奈君臣苟且偷樂流年。豈意大兵弔伐。長驅席捲。<span class="夾白">今日呵。</span>只落得鳥啼花怨。<span class="科">合</span>堪憐。析骸易子哭聲喧。繁華一旦都捐。</p>
        
        <p class="白"><span class="科">淨</span>宮殿不曾動麼。<span class="科">小淨</span></p>
        
        <p class="曲"><span class="牌">前腔</span>蕊珠宮已作飛煙。雲篆天書跡邈然。更宣和離黍夜月空懸。奎章閣畔。盛集烏鳶。絳霄宮徧生苔蘚。<span class="科">合前淨</span></p>
        
        <p class="白">艮嶽無恙麼。<span class="科">小淨</span></p>
        
        <p class="曲"><span class="牌">前腔</span>艮嶽在御宅東偏。別是神仙一洞天。有卿雲列岫。龍躍諸軒。奇花異石。海輸陸輦。到今來樹頭巢燕。<span class="科">合前淨</span></p>
        
        <p class="白">我聞汴京城富貴。欲來看賞元宵。依你說來。這等蕭條景象。就打破也是空城。要他何用。<span class="科">小淨</span>要這空城。委實沒用。王黼到有一計在此。<span class="科">淨</span>你就說。<span class="科">小淨</span>丞相只頓兵城下。聲言攻打。把城中玉帛子女。盡行括取。然後勒要二帝親赴軍前議和。那時挾之而往。則中原之土地。丞相之土地。中原之人民。丞相之人民矣。又何求而不得哉。若只留戀空城。寬假二帝。竊恐勤王兵集。天下事未可知矣。丞相聽稟。</p>
        
        <p class="曲"><span class="牌">前腔</span>汴京城王氣蕭然。萬戶淒涼盡倒懸。不見門生荊棘突少炊煙。驢遊禁掖。狐登寶殿。臻蓬蓬歌聲淒怨。<span class="夾白">丞相。你但</span>聲言。增還歲幣便師旋。要主人翁親赴軍前。</p>
        
        <p class="白"><span class="科">淨</span>好計好計。元來你是個知趣的人。一向怪差了。太傅。我也有句話對你講。我大軍凡到之處。齠齔不留。你城中也住不穩。你原是祥符人。今番進城。速速把家貲整理。回到家去。待我剋城之後。逶迤而南。取你來軍前聽用。你是有恩與我的。少不得還你個大大官做。<span class="科">小淨拜謝</span>多謝丞相指迷。<span class="科">淨</span>還有一事。聞得你家女妓最多。快選上好的送幾百名到軍前消遣。<span class="科">小淨背</span>前日正受了謝素秋那婆娘的氣。如今把他送來。出這口氣。<span class="科">對</span>有個妓女。名喚做謝素秋。歌舞絕倫。待王黼回去。就送他一班兒到軍前聽用。王黼就此告回了。<span class="科">淨</span>請回罷。</p>
        
        <p class="落詩">箭入昭陽殿。<br />笳吟細柳營。<br />內人紅袖泣。<br />王子白衣行。</p>
        
        <h2 id=ch8 class="chapter"><span class="齣題">第八齣　脫禁</span></h2>
        
        <p class="曲"><span class="牌">月雲高</span><span class="科">旦上</span>霧昏塵暗。世事多傷感。鎮日愁雲結。徹夜妖星撼。<span class="夾白">王黼王黼。</span>你把我坐守行監。磣可可忒漁濫。<span class="科">內作喊介</span>忽聽得軍聲喊。逗落了佳人膽。<span class="夾白">咳。不要說奴家。就是官家。這時候呵。</span>也躑躅荒郊沒掂三。翠輦空山飽瘴嵐。</p>
        
        <p class="白">我生之初尚無為。我生之後宋祚衰。狼煙四起兮沸鼓鼙。鋒鏑成林兮盛旌旗。人民塗炭兮城郭非。孤身淪落兮紅顏隳。山可平兮海可竭。妾怨苦兮無窮期。奴家謝素秋。自被王黼囚禁在此。不意金兵壓境。京城危在旦夕。咳。一個金甌無缺的天下。被兩三個賊臣弄得至此。王黼連日被金兵押在軍前。我欲待竟自回去。一來恐怕他追趕。二來城門緊閉。便要回去。也無計出城。只得且在此等個機會而行。花婆今蚤出去打聽消息。待他回來。與他計議。前日趙伯疇約我相會。又是月餘。這等亂離。多應會試不成。不知還在京城否。又不知後日得會面否。好愁悶人也。</p>
        
        <p class="曲"><span class="牌">前腔</span>綠愁紅慘。薄命多迍轗。我和你會面艱如許。姻緣事如何勘。說將來才貌相堪。生察察因人陷。我被那紅顏誤。他被那青衫賺。正是兩地相思一樣擔。百歲良緣百滯淹。</p>
        
        <p class="白"><span class="科">老旦上</span>竈突已炎上。燕雀猶未知。素娘在那裡。素娘。你還不知。<span class="科">旦</span>花婆。為甚這等慌張。<span class="科">老旦</span></p>
        
        <p class="曲"><span class="牌">不是路</span>虜勢難支。故國飄零事已非。你看軍聲沸。汴京破在須臾矣。<span class="夾白"><span class="科">旦</span>官家如何。<span class="科">老旦</span></span>道君的。東奔建業多狼狽。結綺臨春萬戶灰。<span class="夾白"><span class="科">旦</span>你老爺到軍前如何。<span class="科">老旦</span>老婢到把要緊說話忘了。老爺到彼呵。</span>魂驚悸。軍前勒取謳歌妓。聞得首名是你。首名是你。<span class="科">旦慌哭介</span></p>
        
        <p class="曲"><span class="牌">前腔</span>聽說驚疑。我本是月戶雲窗嬌媚姿。身柔脆。豈堪嫁作豺狼配。淚交頤。今朝寶瑟拋珠袂。明日金鎗臥鐵衣。悲笳裡。聲聲斷送朱顏顇。定做異鄉冤鬼。異鄉冤鬼。</p>
        
        <p class="白">花婆。事已危迫。萬望你定一計救我則個。<span class="科">老旦</span>素娘。老婢一向要對你說些衷腸話。不知你心事。不好說得。老婢原不是王府裡人。向在長安城中賣花為生。莫說王公貴戚。就是三宮六院。也都廝認。為是朝夕送花朵到王府裡來。王丞相好意相留。不好恝然而去。只是每常看他行事。後日必有大禍。因此老婢也無心要住在此。他前日把你囚禁。我那時就有意要放你。未得其便。如今金兵壓境。他自己也顧不全。這座冰山。能消幾個風吹日炙。你我不就此時脫身。更待何時。此間府中門路。我都識熟。不怕不出。只是出門之後。投到何處去好。<span class="科">旦</span>回家去何如。<span class="科">老旦</span>金兵拘刷女妓。你是頭兒。若回家去。可不在此待拿。<span class="科">旦</span>到趙伯疇家去何如。<span class="科">老旦</span>他是什麼人。<span class="科">旦</span>是山東解元。會試到此。<span class="科">老旦</span>會試舉人。不過一間兩間下處。怎藏得你。老婢有個孩兒。現充守新蔡門軍士。聞得金兵專打南薰門。新蔡門賊兵卻少。我們就此出去。到孩兒家住下。尋個方便。溜出城去。自有脫身之所。事不宜遲。就此去罷。<span class="科">老旦同走旦</span></p>
        
        <p class="曲"><span class="牌">皂角兒</span>慨西風橫沾淚臆。感東君殷勤周庇。千般恨憑誰訴題。總嬋娟誤人非細。但只見野棠春玉塵委。原上草青血化。物是人非。<span class="科">合</span>淒涼鼓吹寂寞舞衣。從今後舊時堂燕。更傍誰飛。<span class="科">老旦</span></p>
        
        <p class="曲"><span class="牌">前腔</span>百年事不勝痛悲。樂遊原霎時塵翳。勸娘行不用淒其。紅顏命自來憔悴。<span class="夾白">今日與你脫去此難還好。若還解送金虜。</span>好一似抱琵琶彈馬上。奏胡笳穹廬帳。拋擲誰知。<span class="科">合前老旦</span></p>
        
        <p class="白">且喜已到新蔡門。此處已是孩兒家裡。<span class="科">叫介內答</span>不在家。在城上守把。<span class="科">老旦</span>素娘。天色晚了。城上緊急。出去不得。且待明蚤覷便而行。<span class="科">旦</span>是如此。</p>
        
        <p class="落詩">又見秦城換物華。<br />豈宜重問後庭花。<br />于今拋擲長街裡。<br />莫怨東風當自嗟。</p>
        
        <h2 id=ch9 class="chapter"><span class="齣題">第九齣　獻妓</span></h2>
        
        <p class="白"><span class="科">小淨便服上</span>當年志氣粗豪。叱咤山岳動搖。天子視如狎友。宰相則當兒曹。豈意達虜臨境。南人日夜號咷。區區親齎金帛。前去行成討饒。那斡離不就如閻羅天子。軍士們個個是木客山魈。被我逞着口中三寸。等閒免了頸上一刀。誰管他山河破壞。誰管他宮闕焚燒。這叫做慷他人之慨。風自己之騷。我王黼平日氣概。天子不怕。不意見了金丞相。軟做一堆。全虧這嘴頭子說了幾句。他就道我知趣。教我速速回家。後日自有重用。又討我家歌妓。我正受了謝素秋那婆娘的氣。被我就指他的名兒報去。我如今回來。打發他們起身。收拾了家貲。回祥符去。再作道理。從來狡兔營三窟。畢竟饑鷹飽一颺。來到此間。已是本府。只索進去。快喚謝素秋出來。打發他去。掌家的。在那裡。快與我喚謝素秋出來。<span class="科">內答</span>謝素秋昨晚逃去了。<span class="科">小淨</span>花婆那裡。<span class="科">內答</span>也去了。<span class="科">小淨慌介</span>罷了。罷了。怎麼好。昨日已報過他名。如今逃了。教我那裡追尋。也罷。只就這些妓女中揀個俊俏的。冒做謝素秋解去。只要冊子上開他做頭便了。打差官那裡。<span class="科">丑扮打差官上</span>寄語當路人。莫將國事誤。可憐中華女。嫁作胡人婦。打差官磕爺頭。<span class="科">小淨</span>打差官。我府中有歌妓一百二十名。為頭的叫做謝素秋。你可造成花名文冊。解送到大金斡離丞相處聽用。不可有誤。就傳上丞相爺。</p>
        
        <p class="曲"><span class="牌">玉山頹</span>名姬全部。特遣助春風燕幕。看他籠玉筍翠袖長垂。步金蓮絳裙輕舉。是瑤臺仙侶。個個向群玉山頭勾取。<span class="夾白">你說俺爺多多拜上丞相。</span>盼望黃龍府。目煩盱。不能親到效區區。<span class="科">丑應背</span></p>
        
        <p class="曲"><span class="牌">前腔</span><span class="夾白">你掠取</span>民間子女。教歌舞指望朝歡暮娛。誰知把傾國名姝。反做了喪家逋虜。<span class="夾白">咳。眾歌妓眾歌妓。你就是</span>銜杯舞馬。肯向凝碧池頭迴顧。<span class="科">對淨拜</span>拜別恩官去。<span class="夾白"><span class="科">小淨</span>你快去。不要擔誤了公事。<span class="科">丑</span></span>敢趦趄。<span class="科">出介</span>秦樓此夕夢魂迂。</p>
        
        <p class="白"><span class="科">下小淨</span>打差官已去。且喚掌家出來。收拾回去。掌家的那裡。<span class="科">末扮掌家上</span>福兮禍所伏。禍兮福所依。試看簷頭水。點滴不差移。掌家的磕爺頭。<span class="科">小淨</span>掌家的你曉得麼。金人聲勢甚盛。宋室亡形已彰。我昨蒙斡離丞相美意。教我且回家去。等他剋了京城。漸至河南。便來召我重用。你如今把家貲盡數把車兒裝上。先押出新蔡門去。到陳橋驛相等。我隨後就來了。只在驛前相會同行。不可有誤。<span class="科">末</span>門上緊急。倘或盤問如何。<span class="科">小淨</span>說是我的車輛。誰敢攔阻。<span class="科">末</span>這許多東西。那裡討得許多車子。況且小的一人。恐怕照顧不及。<span class="科">小淨</span>也罷。就傳我令去新蔡門。撥三千守城軍士護送你到驛便了。<span class="科">末傳</span>王丞相有令。新蔡門點三千軍士聽用。<span class="科">內應小淨</span>你此去非通小可。須要小心。</p>
        
        <p class="曲"><span class="牌">三學士</span>他那裡長勝雄兵如虓虎。況累累千乘輜車。<span class="夾白"><span class="科">末</span>朝廷待老爺這等恩深。老爺何忍棄之而去。<span class="科">小淨</span></span>你謾說朝中日近恩還重。我只怕陣上雲高勢卻孤。<span class="科">合</span>但願長途無嶮岨。平安去返故廬。<span class="科">末</span></p>
        
        <p class="曲"><span class="牌">前腔</span>我想你富貴榮華誰與伍。闇然消歇無餘。從來高處須防跌。始信康莊即畏途。<span class="科">合前雜扮軍士四名上</span></p>
        
        <p class="白">新蔡門守城軍士三千名。聽候爺發落。<span class="科">小淨</span>軍士每。我打發家人回去。着你每護送至陳橋驛。須要小心。違者軍法。<span class="科">雜應</span></p>
        
        <p class="落詩">莫遣黃金謾作堆。<br />五陵松柏使人哀。<br />奸邪用法元非法。<br />往事空成半醉來。</p>
        
        <h2 id=ch10 class="chapter"><span class="齣題">第十齣　出關</span></h2>
        
        <p class="曲"><span class="牌">六么令</span><span class="科">老旦旦同上</span>山河頓改。陣雲迷殺氣橫排。霜寒鼓死哭聲哀。衝風起帶星來。瘦腰肢戰怯難禁害。瘦腰肢戰怯難禁害。</p>
        
        <p class="白"><span class="科">旦</span>花婆。天已明矣。怎麼擺佈出城便好。<span class="科">老旦</span>素娘。我家孩兒昨晚被王黼差押家貲到陳橋驛去。門上並無一人相認。我與你只在此等候。看有人出城。尋個計較混去。如今且不要忙。你還坐在裡頭。我去外邊打聽。若有機會。就來報你。<span class="科">旦介同</span>正是寧為太平犬。莫作亂離人。<span class="科">暫下末同車夫軍士上</span></p>
        
        <p class="曲"><span class="牌">前腔</span>親齎金帛。陳橋驛如隔天涯。<span class="科">內喊介末眾</span>殺聲四起晝昏霾。怎脫得這狼豺。教人膽戰心驚駭。教人膽戰心驚駭。<span class="夾白"><span class="科">末</span>已到新蔡門。喚守門軍。快開城門。<span class="科">雜叫內應</span>什麼人大膽叫門。<span class="科">末</span>王丞相府差出城的。<span class="科">內應</span>既是王丞相差來的。討文引來驗。<span class="科">末介內應</span>開門。<span class="科">末軍士車夫同</span></span>教人膽戰心驚駭。教人膽戰心驚。駭。<span class="科">下小淨便服上</span></p>
        
        <p class="曲"><span class="牌">前腔</span>冰山已壞。悔當年作事全乖。今朝行路苦難捱。生恐怕被人猜。<span class="夾白">咳。老天老天。</span>只求保得微軀在。只求保得微軀在。</p>
        
        <p class="白">自古道無平不陂。無往不復。我王黼受朝廷許多厚恩。到把一個江山送了。如今蒙斡離丞相與我暗約。教我且作歸計。改日自有用處。萬萬家貲。已着掌家的先押出城去了。我如今也趁蚤走罷。只一件。我平日害人最多。見我回家。那班人定來算帳。卻怎麼好。<span class="科">思介</span>我有個相知在雍丘縣。且到那裡去暫住幾時。再作道理。此間已是新蔡門。不免叫門則個。掌門的官兒那裡。<span class="科">雜扮守門官上</span>朝朝開玉帳。夜夜臥金鉦。譏察非常事。監門役豈輕。掌城門指揮磕爺頭。<span class="科">小淨</span>我奉密旨出城公幹。快開城門。<span class="科">雜應</span>曉得。<span class="科">開介小淨作出雜送介</span>掌門指揮候送爺。<span class="科">小淨</span>去罷。不消了。<span class="科">小淨下雜弔</span>你看王丞相先將行李打發出城。此去定有蹺蹊。朝廷這般待他。一遇有事。就飄然而往。要那臣子何幹。我且坐在此看他可轉來。<span class="科">老旦上叫</span>素娘快來。<span class="科">旦急上</span></p>
        
        <p class="曲"><span class="牌">前腔</span>擔驚擔害。整終朝懷着鬼胎。<span class="夾白"><span class="科">見介老旦</span>素娘好了。方才王黼丞相出城。我每快快趁此機會哄他出去。<span class="科">旦</span>倘或盤問如何。<span class="科">老旦</span></span>若還盤問我安排。<span class="夾白"><span class="科">見雜介</span>快開門。<span class="科">雜</span>你兩個婦人。那裡去的。敢來叫門。<span class="科">老旦</span></span>我是丞相府女裙釵。<span class="夾白">方才丞相前行。我每一時走不上。遲了一步。你盤詰誰來。<span class="科">雜</span>敢是冒名的。<span class="科">老旦</span>誰是冒名。你難道不曉得。</span>我花婆到處名偏大。花婆到處名偏大。</p>
        
        <p class="白"><span class="科">雜</span>元來是丞相府花婆。是真的了。只是你敢逃走出去的麼。<span class="科">老旦</span>你敢是阻當我麼。<span class="科">叫</span>老爺轉來。<span class="科">雜駭介</span>請穩便。國事懸敵國。權奸狎婦人。<span class="科">下老旦</span>且喜已出城門。前面都是金軍。我每還要脫這虎口。才得性命。<span class="科">旦</span>呀。你看前邊無數達虜來了。且躲在一邊。等他去了再走。<span class="科">暫下雜扮達兵上</span>快趕快趕。方才見許多人推着許多車子過去。說是王黼家的。必然是重貨。咱們盡去追趕。追得來時一半解與老爺。一半眾人分用。饒他走到焰摩天。腳下騰雲須趕上。<span class="科">下旦老旦上老旦</span>慚愧慚愧。這些羯奴。幾乎喪在他手。他只見前面許多車子。捨命趕去。你我不就此時脫身。更待何時。<span class="科">旦</span></p>
        
        <p class="曲"><span class="牌">憶多嬌</span>走得我氣已衰。眼倦開。笳鼓喧鳴聲正哀。回首龍城盡草萊。<span class="科">合</span>只見林薄雲埋。林薄雲埋。屈曲程途怎捱。<span class="科">老旦</span></p>
        
        <p class="曲"><span class="牌">前腔</span><span class="夾白">素娘。你</span>雲鬢歪。墜玉釵。山路崎嶇褪繡鞋。欲覓居停門未開。<span class="科">合前老旦</span></p>
        
        <p class="白">天色已晚。前邊有個庵院。且去投宿一宵。明日再行。</p>
        
        <p class="落詩">淚沿紅粉濕羅巾。<br />劍遂驚波玉委塵。<br />今日亂離俱是夢。<br />人生莫作婦人身。</p>
        
        <h2 id=ch11 class="chapter"><span class="齣題">第十一齣　錯認</span></h2>
        
        <p class="曲"><span class="牌">鳳皇閣</span><span class="科">生上</span>黍離宮殿。今古興亡閱遍。銀屏金屋夢魂邊。鏡匣長封嬌面。怕星移斗轉。淚濕胭脂損舊顏。</p>
        
        <p class="白">玉容何處成終訣。立向西風淚流血。昨夜分明夢裡來。醒時隱約寒燈滅。自從謝素秋被王黼拘留之後。小生日日去探問。並無消息。豈意胡虜犯闕。京城危若累卵。上皇東幸。新帝草草即位。二三奸臣。還在左右。眼見得社稷丘墟。趙氏不血食矣。咳可歎可歎。前日有旨。朝覲官免朝。盡行復職。會試的亦許暫往鄰郡逃避。事平再來。錢兄已赴雍丘任去了。他去時曾與小生有約。且到彼暫避。只為謝素秋。未得便往。好歹今日再去尋訪一番。若得個下落。也不枉了許多懸想。<span class="科">走介</span>你看九廟灰飛。萬家煙滅。銅駝偏生荊棘。石馬埋沒蒿萊。別院秋深黃葉墜。寢園春盡碧苔封。好生傷感人也。</p>
        
        <p class="曲"><span class="牌">獅子序</span>陵谷變。朝市遷。痛宮車碾破關山野煙。更深宮寂寞。晝漏空懸。若論廢興的旋轉。祗教人怨野鹿。恨宮鶯。妒飛鳶。夢迷春苑。只聽得萬年枝上。日暮啼鵑。</p>
        
        <p class="白">此間已是王黼府前。怎麼沒有一人在此。不免問聲。<span class="科">問</span>借問聲。王丞相可在府中。<span class="科">內應</span>不在府。軍中去了。<span class="科">生</span></p>
        
        <p class="曲"><span class="牌">太平歌</span>只見重門閉。草色連。鳥雀聲從花外囀。<span class="夾白"><span class="科">又問</span>再借問聲。有個教坊妓女謝素秋在府。可曾放出去了。<span class="科">內</span>不曉得。<span class="科">生</span></span>唐環不見沈香遠。漢宮難睹昭陽燕。卻似廣寒宮裡去覓嬋娟。會面杳無緣。</p>
        
        <p class="白">此處杳無尋覓。不免再到他家去。<span class="科">走介</span></p>
        
        <p class="曲"><span class="牌">賞宮花</span>歌樓在那偏。新愁眼欲穿。<span class="夾白">此間已是他家。寂無一人。定然不曾回了。</span>客館輪蹄絕。繡閣網蟲沿。昔日酒旗歌板地。今朝誰是抝花仙。</p>
        
        <p class="白">兩處都沒有個消息。只得且回到下處。明日打點回去則個。<span class="科">丑扮差官上</span>歌殘翡翠簾前月。醉倒巫陽夢裡雲。豈料中原窈窕女。穹廬深處結良姻。自家王丞相府差官。押送歌妓到軍前去。逶迤行來。已是南薰門了。<span class="科">朝內介</span>眾車夫。好好把車子一溜兒擺着。不要攙前落後。<span class="科">內應介生</span>前面那官兒說是王丞相差的。不免上前去問聲。或且得個信兒。也不可知。<span class="科">相見介生</span>尊官拜揖。尊官是何衙門。今欲何往。<span class="科">丑</span>在下是王丞相府打差官。奉俺丞相爺鈞旨。着送歌妓到斡離丞相軍前去。<span class="科">生駭介背</span>好古怪。解送歌妓。莫不素秋也在裡頭。<span class="科">對</span>請問尊官。歌妓有多少名數。可有一個謝素秋在內。<span class="科">丑</span>頭名就是他。<span class="科">生悲介</span>咳。老天。老天。罷了。謝素秋。你今番石沈海底。永無見面之期矣。<span class="科">丑</span>我且問你。他是相府中的人。你怎麼就曉得他的名兒。<span class="科">生悲</span></p>
        
        <p class="曲"><span class="牌">降黃龍</span>堪憐。我與他是中表姻聯。自幼相從。意投情眷。<span class="夾白">尊官莫哄小生。真個有謝素秋沒有。<span class="科">丑</span>為甚哄你。這不是花名冊子。你自看。<span class="科">生看念</span>歌舞妓女一百二十名。第一名謝素秋。<span class="科">生悲</span></span>似羸瓶斷綆。墜深深井底。再出何年。<span class="夾白">尊官。後邊那些車子都是歌妓在內麼。<span class="科">丑</span>正是。<span class="科">生揖</span></span>尊前。望行方便。<span class="夾白"><span class="科">丑</span>你要怎麼。<span class="科">生</span>小生欲與謝素秋說一句話。</span>但相容近車兒一面。死也誰怨。<span class="夾白"><span class="科">丑</span>你這人莫不風癲的。這是軍情事。好當耍的。<span class="科">生</span>我管什麼軍情事。<span class="科">走近車丑阻</span>車夫。快快推車兒出城去。快走起。快走。起。<span class="科">推車上走一遭</span>相逢不下馬。各自奔前程。<span class="科">丑同雜下生弔</span></span>縱然有一腔心事。對面難宣。</p>
        
        <p class="曲"><span class="牌">大聖樂</span><span class="夾白">素秋。素秋。</span>你似明君遠嫁祁連。抱琵琶馬上眠。<span class="夾白">明明在他一輛車中。要說句話也不能。素秋。我與你這等無緣。</span>似黃昏門掩梨花院。人不見。月空懸。他那裡載將愁悶征車上。我這裡拾得淒涼逝水前。此夜更長漏永。怕沒箇千番腸斷。萬遍魂牽。</p>
        
        <p class="落詩">千山萬水玉人遙。<br />銅雀春深鎖二喬。<br />幾處吹笳明月夜。<br />卻教江漢客魂消。</p>
        
        <h2 id=ch12 class="chapter"><span class="齣題">第十二齣　投雍</span></h2>
        
        <p class="曲"><span class="牌">滿庭芳</span><span class="科">旦上</span>帝里繁華。長安人物。妝成宣政風流。綠窗朱戶。十里爛銀鉤。<span class="科">老旦上接</span>一旦刀兵齊舉。旌旗擁百萬貔貅。<span class="科">合</span>長驅入歌臺舞榭。風捲落　　花愁。</p>
        
        <p class="白"><span class="科">旦</span>一朝鼙鼓揭天來。百二山河當地灰。<span class="科">老旦</span>驛館夜驚塵土夢。繁華猶自故鄉回。<span class="科">旦</span>花婆。感得你恩山義海。脫離我虎窟龍潭。如今幸得軍聲漸遠。只是奴家途路生疎。不知還投那條路去好。<span class="科">老旦</span>素娘。這等亂離世界。惟有全生要緊。若還到衝要去處。恐怕安身不穩。老婢原是雍丘人氏。彼中親戚甚多。況且僻靜。兵燹一時不到。就走這條路何如。<span class="科">旦</span>但憑花婆指引。<span class="科">老旦</span>既如此。請這邊投南去。<span class="科">旦</span></p>
        
        <p class="曲"><span class="牌">傾杯玉芙蓉</span>抵多少煙花三月下揚州。故國休回首。為甚的別了香閨。辭了瑤臺。冷了琵琶。斷了箜篌。<span class="科">老旦</span>怎禁得笳蘆塞北千軍奏。怕見那烽火城西百尺樓。<span class="科">合</span>似青青柳。飄零在路頭。問長條畢竟屬誰收。</p>
        
        <p class="白"><span class="科">老旦</span>素娘。似你這般風流瀟灑。如花似玉。向在風塵。知心有幾。<span class="科">旦</span></p>
        
        <p class="曲"><span class="牌">破地錦</span>笑悠悠。若個是知心友。<span class="夾白">花婆。門戶中道路有甚好處。</span>恩變做讎。但相逢便與兩字綢繆。多少鸞凰誰是雎鳩。鬼狐尤錯認做親骨肉。</p>
        
        <p class="白">素娘。每常見你懷着一幅紙。像有詩兒在上。是誰贈的。這般珍重。<span class="科">旦</span>是濟南趙解元贈我的詩。帶得在此。花婆請看。此人才是我相知。可惜不曾見面。<span class="科">老旦</span>可又是作怪。不要作耍老婢。那裡有不見面的相知。<span class="科">旦</span>花婆。誰作耍你。卻有箇緣故。那趙解元是山東才子。奴家也教坊有名。故此人人說道。男中趙伯疇。女中謝素秋。天下無雙。人間希有。兩邊思慕。實也多時。他前日到京會試。兩番相訪。止因公事。未曾見面。這是他贈我的詩。不想値此大難。兩邊不知下落。又不知後日得見面否。<span class="科">老旦</span>元來就是趙解元。前日來參見丞相。老婢也認得。果然好人物。果然是素娘對頭。人言定然不差。<span class="科">旦</span>怎麼一個模樣。就說一說。<span class="科">老旦</span></p>
        
        <p class="曲"><span class="牌">古輪臺</span>我見他態夷猶。綠袍新染翠雲流。雙眸炯炯星光溜。是風流領袖。況詩句清新。包籠着許多機勾。<span class="科">旦接</span>本是織女牽牛。誰料做參辰卯酉。恨無端羯虜拆鸞儔。<span class="科">老旦</span>似這般風僝雨僽。到有個天長地久。更才子多情。佳人留意。人間傳語。三事豈人由。俱輻輳。管教百歲詠河洲。</p>
        
        <p class="白">素娘。此間已是雍丘縣界上。尋一處僻靜人家。過了今夜。明日入城何如。<span class="科">旦</span>是如此。</p>
        
        <p class="曲"><span class="牌">尾</span>離鄉背井多出醜。今夜情魂不住陡。錯把雍丘做帝丘。</p>
        
        <p class="落詩">漁陽烽火照函關。<br />漂泊西南天地間。<br />妾夢不離江水上。<br />人傳郎在鳳皇山。</p>
        
        <h2 id=ch13 class="chapter"><span class="齣題">第十三齣　憶友</span></h2>
        
        <p class="曲"><span class="牌">高陽臺</span><span class="科">外上</span>太液波翻。瀛洲島削。乾坤磨蠍重闢。神州腥穢。天河淨洗何日。<span class="科">貼旦上接</span>孤嫠謾恤機中緯。愧填海無能銜石。<span class="科">合</span>夫和婦楚囚相對。血淚滿襟臆。</p>
        
        <p class="白"><span class="科">外</span>海門寒日澹無輝。艮嶽樊樓塵亂飛。<span class="科">貼</span>不道帳前胡旋舞。有人行酒着青衣。<span class="科">相見介外</span>下官雍丘令錢濟之是也。夫人。下官入覲之時。四海偃然無事。到京以後。九廟遽爾陵夷。實宇宙之大變。亦我生之不辰。<span class="科">貼</span>相公。你雖居下僚。卻有民社。聞得胡奴破京而後。便欲乘勢南下。恐有奸細。潛入境中。城門盤詰。不可不嚴。<span class="科">外</span>夫人之言有理。下官已曾分付各門。固守出入。盤詰去了。<span class="科">貼</span>請問相公。宋家天下。何以遂至不保。<span class="科">外</span></p>
        
        <p class="曲"><span class="牌">金井水紅花</span>國是賢奸混。天心興廢移胡馬度金微。擾京畿。中原鼎沸<span class="夾白">痛恨王黼梁師成這一班奸臣呵。</span>致使翠華東幸。躑躅向江湄。空望斷漢官儀也囉。<span class="科">貼</span>山河百二。一朝頓非。輪轂三千。難道寸籌莫出。好一似漁陽鼙鼓。霓裳釀胚。好一似馬嵬旌斾。淋鈴雨催眼前一瞬。千古興亡異。</p>
        
        <p class="白"><span class="科">外</span>夫人。下官有個至友趙伯疇。原是山東解元。在京曾與同寓。約日下到此暫住。以待京城消息。不知兩日為甚絕無消耗。時刻放心不下。<span class="科">貼</span>干戈洶湧。道里阻隔。未必便有他故。相公何必掛懷。<span class="科">外</span>夫人。下官與趙伯疇呵。</p>
        
        <p class="曲"><span class="牌">前腔</span>有月曾同賞。無秋不共悲。攜手又何時。況事參差。帶甲滿地。<span class="科">貼</span>只恐登樓作賦。裘敝謾無依。<span class="科">外</span>聽何處鳥嚶嚶也囉。<span class="科">貼</span>就使裁書錦鯉。抒情隴梅。又恐道路縱橫。竟作石城漂溺。<span class="科">外</span>我這裡西風獨倚。殘月夢迴。他那裡夕陽揮淚。愁雲慘飛。神交千里。料想心符契。</p>
        
        <p class="白"><span class="科">末扮報事官上</span>戍鼓斷人行。何時見息兵。可憐異鄉客。挈伴徙孤城。自家雍丘縣守城官張千戶是也。有事欲稟錢爺。奈已退堂。只得擊鼓進見。<span class="科">內擊鼓外</span>外邊擊鼓。夫人且迴避。<span class="科">貼下外</span>擊鼓的報甚事來。<span class="科">末</span>小官奉爺鈞命。把守城門。凡有出入。盡行仔細盤詰。不敢容情。今有各處逃避來的。盡說爺臺仁政。本縣簡僻。不遠千里。特來投托。男子婦女。約有幾千。未奉鈞旨。不敢開門放入。<span class="科">外</span>你與我問明來歷。要見何方人氏。作何生理。男子婦女。各造一冊。開寫花名。呈遞過來。另自有處。<span class="科">末</span>冊子小官已造得在此。<span class="科">遞介收介</span>老爺可憐見。這些逃亡百姓呵。</p>
        
        <p class="曲"><span class="牌">解三酲</span>男和女攜群挈隊。苦殘形半帶瘡痍。有多少夫妻半路相拋棄。更有兄尋妹父覓兒。城頭日暮悲聲起。鬼燐終宵奪月輝。望乞垂仁庇。令投生地。免飼狐狸。<span class="科">外</span></p>
        
        <p class="曲"><span class="牌">前腔</span>痛戎馬四郊多壘。致赤子在在離披。從來保障須仁吏。豈忍見就死溝渠。自慚不是睢陽守。敢坐視蒼生立槁時。你與我速拯濟。開門延入。不用趦趄。</p>
        
        <p class="白">天色已晚。速傳令去。凡一應逃難百姓。盡行放入。卻也要小心。恐有奸細。<span class="科">末</span>得令。一言傾太岳。萬姓起重泉。<span class="科">下外弔</span>且把冊子細查一遍。恐有來歷不明的。<span class="科">看介</span>一名王將明。祥符人。好怪。將明是王黼表字。又是祥符。明明是他。到這裡做甚。嗄。是了。他既已賣國。又將竄身。不斬此賊。何以謝天下。誅之又恐得罪朝廷。如何是好。</p>
        
        <p class="曲"><span class="牌">前腔</span>他是千載狐綏綏九尾。兩頭虺見者多危。唐家林甫吳伯嚭。傾社稷覆宮闈。當年兩觀誅難緩。此日群黎怨不知。好把龍泉礪。看白虹貫日。斗氣低垂。</p>
        
        <p class="白">再看婦女冊子。一口謝素秋。京城教坊妓。<span class="科">笑介</span>這謝素秋正是我趙伯疇所喜。也來到此。伯疇若至。卻也好了此良緣。</p>
        
        <p class="曲"><span class="牌">前腔</span>他兩下情投意旎。奈阻隔會面偏希。豈意緱山已跨青鸞背。問子晉幾時歸。若還得遂當時願。始信良緣會有期。好把赤繩繫。只恐無情紅葉。逐水東之。</p>
        
        <p class="白">此二事且待日後另自有處。</p>
        
        <p class="落詩">山河萬里竟分支。<br />莫向中原歎黍離。<br />往事重觀如敗局。<br />水光山色不勝悲。</p>
        
        <h2 id=ch14 class="chapter"><span class="齣題">第十四齣　路敘</span></h2>
        
        <p class="曲"><span class="牌">喜遷鸞</span><span class="科">生上</span>新豐酒醒。正漁笛橫吹。客氈猶冷。雁塔虛題。鴛衾獨抱。空勞夢怯魂驚。故國秋風槭槭。野店寒燈耿耿。凝盼處。雍丘雲樹。馬首遙橫。</p>
        
        <p class="白">斷絲棄道邊。何日緣長松。墮羽別炎洲。不復巢梧桐。昔有盧莫愁。綽約商玲瓏。京華多少年。門外嘶青驄。時多困轗軻。白璧淪泥中。跨馬從驕虜。掩袂泣西風。願如青塚月。年年照漢宮。小生會試到京。不意遭此亂離。春闈不舉。功名一事。甚覺茫茫。就是謝素秋。不過一妓女。要見一面。亦不可得。如今送與金人。竟成隔世之恨。咳。幾時紅葉傳芳信。那得朱衣暗點頭。這也不須說起。我想趙氏宗廟。已踰百年。金人一至。勢如壓卵。王黼兀自獻計于斡離不。欲邀二帝親詣金軍挾之以索重賄。國家高官重祿。都養了這樣人。天下事可知矣。可歎可歎。前日錢孟博赴任之時。曾約到他治所。一來可以避難。二來去京不遠。信息易通。昨日已被我賺出城來。且喜軍聲漸遠。不免取雍丘道上。趲行前去。<span class="科">走介</span></p>
        
        <p class="曲"><span class="牌">雁魚錦</span>天津桃李春正明。奈天驕一夕傳邊警。鳳輦向氈裘親繫頸。誰知單壘就我愁城。縱千軍誰敵得心兵。佳人殢虜庭。空落得賺人的詩句為盟證。若妄想見玉容除是魂夢境。孤零。合受伶俜。便青衫颯沓。還指望紅絲定。空亡守命。一霎兒俏花神變做窮災眚。恨胡虜笳拍亂鳴。恨奸賊徵歌請盟。恨國是渭為涇。三般恨。這百年眷豈望能成。難憑。這漂零異情。他那裡泣青山。投毳帳。做了他鄉鬼。我這裡捱白日。掩鸞幃。博得個癡漢名。堪驚。南北瓜分。怎如那秋鴻春燕飛翰勁。耐可當時。無繇見面。但睹嬌姿。今若為情。書齋夜冷。三更夢覺。只索把枕頭來整整。似這般虛脾動染相思病。何似人言莫浪稱。玉關一去。已成桃梗。心知道無由會面。豈再圖歡慶。但誰無志誠。他新詩贈投。言言皆動情。怎不掛腸割肚難丟捨。況孤身遠投陷穽。惺惺自惜惺惺。堪笑我胸中徒有三千卷。筆下曾無百萬兵。謾悲哽。這孤蹤似風中斷箏。漢將日徵兵。有誰人問及鉛槧經生。難歇腳蠅蝸利名。沒轉頭鳳鸞形影。途次總閒評。正是江淹彩筆題空恨。宋玉招魂賦不成。</p>
        
        <p class="落詩">千里青雲未致身。<br />五千貂錦喪胡塵。<br />惟應鮑叔偏憐我。<br />一盞寒燈共故人。</p>
        
        <h2 id=ch15 class="chapter"><span class="齣題">第十五齣　訴衷</span></h2>
        
        <p class="曲"><span class="牌">生查子</span><span class="科">外上</span>客淚墮清笳。為國憂偏大。知己遠投劄。心事方撑達。</p>
        
        <p class="白">下官錢濟之。自從復任以來。且喜境內寧靜。戎馬無侵。只為趙伯疇未知下落。日日懸念。今早見城門報單。有個濟南趙解元。喜之不勝。事冗尚未延接。前日謝素秋來逃難。次日喚來看看。果然好個女子。不枉我伯疇這般致念。才子佳人。實是良偶。兩下不期都來。可不是天作之合。我意欲了此一段姻緣。就喚素秋進衙。他有同來一個老嫗。名曰花婆。下官令夫人同他兩個另住西衙。只有兩件事難處。一來謝素秋是妓女。風塵心性。未知肯隨窮秀才否。二來趙伯疇心性顛狂。未見時尚且時刻掛念一見之後。定然迷戀。怎肯把功名着緊。今日且教夫人細問素秋一番。若真個有伯疇的心。那時另自有處。夫人在那裡。<span class="科">貼上</span></p>
        
        <p class="曲"><span class="牌">前腔</span>官舍絕喧嘩。繡閣薰蘭麝。暮靄照窗紗。樓上晚妝罷。</p>
        
        <p class="白"><span class="科">相見介外</span>夫人。前日教你看謝素秋行動。果是何如。可做得個良家之婦。<span class="科">貼</span>相公。這妮子到也有些好處。豐姿俊雅。可方洛女湘妃。德性溫純。不減少君德耀。絕無綺羅粉黛之態。豈是尋常庸碌之妻。<span class="科">外</span>夫人。我對你說。山東趙伯疇是天下才子。謝素秋亦天下美人。所以人言把他兩個並說。兩人也各相思慕。然未見面。今因避難。都來到此。我意欲與他了此一段姻緣。未知素秋心事若何。又不好親自問得。你差丫鬟喚他過來。盤問一番。我只在裡頭潛聽。看他如何回你。<span class="科">貼</span>奴家知道了。<span class="科">外</span>才子佳人遇本艱。兩邊衫袖淚痕斑。<span class="科">下貼弔</span>懸知玉洞桃千樹。不是仙郎不與攀。梅香。西衙請花婆謝素秋講話。<span class="科">內應旦上</span></p>
        
        <p class="曲"><span class="牌">前腔</span>飄泊類楊花。閒殺銀箏馬。<span class="科">老旦上接</span>魂夢遶天涯。簷鐵驚初打。</p>
        
        <p class="白">素娘。夫人相喚。和你過去相見。<span class="科">見介各道磕頭貼</span>今日衙齋無事。特請你兩人過來閒講。<span class="科">旦老旦</span>正該陪侍夫人。<span class="科">貼</span>素秋。你本是風月隊裡班頭。花柳叢中領袖。今來棲身在此。恐打熬不過這般冷淡。<span class="科">旦</span>夫人說那裡話。妾雖名在煙花。心同冰檗。瑤簪翠鈿。何如裙布釵荊。蕙質蘭襟。寧惹遊絲飛絮。但以命遭顛沛。忽値兇徒。肢體苟完。心膽都喪。拘囚永巷。魂飛夜雨窮簷。躑躅荒郊。腸斷秋風古道。已分膏塗野草。飼肉于烏鳶。血染沙場。委身于犬豕。詎意命延一線。恩有二天。雖落花無主。蹔爾隨風。而貞柏凌冬。不妨傲雪。夫人聽稟。</p>
        
        <p class="曲"><span class="牌">繡帶兒</span>煙霞性自矜幽雅。風塵厭殺繁華。<span class="夾白"><span class="科">貼</span>呀。你是門戶中人。怎好厭得繁華。<span class="科">旦</span></span>休題起穽子弟勾欄。亦何心賣笑耍琵琶。<span class="夾白"><span class="科">貼</span>你小小年紀。就想從良。敢是說差了。<span class="科">旦</span></span>非差。錦窩中多少閒驚怕。獻風情猶如嚼蠟。<span class="科">貼</span>你這笙歌隊。少甚鸞屏鳳榻。怎肯守梅花紙帳清寡。<span class="科">老旦</span></p>
        
        <p class="曲"><span class="牌">前腔</span>休訝。他怎敢向夫人行亂囃。記當日在路次閒話。<span class="夾白"><span class="科">貼</span>他途中曾對你說甚來。<span class="科">老旦</span></span>他說道怪的是熱鬧喧譁。喜的是清淨瀟灑。<span class="夾白">他還有句心上話兒對老婢子說哩。<span class="科">貼</span>怎麼樣心話。你就說說。<span class="科">老旦</span></span>非誇。佳人才子名並亞。鳳求凰已心通司馬。<span class="夾白"><span class="科">貼</span>司馬是誰。<span class="科">老旦欲說旦搖手介旦</span></span>長途裡無端問答。<span class="夾白">若對夫人說呵。</span>可不羞殺人空做話靶。<span class="科">貼</span></p>
        
        <p class="曲"><span class="牌">太師引</span>這事兒豈由得他人話。好姻緣怎同蠟柤。<span class="夾白">素秋。這人兒我到也猜得有幾分。<span class="科">老旦</span>夫人那裡就猜得着。<span class="科">貼</span></span>他種得廣寒仙桂。你栽成閬苑奇葩。<span class="夾白"><span class="科">老旦笑</span>夫人到好話。只說一個他。一個你。不說出姓名來。可不道他是何人你是誰。<span class="科">貼</span>花婆。我對你講。定然不到差。<span class="科">低</span></span>他是青齊俊少名四達。敢與那人兒有些緣法。<span class="夾白"><span class="科">老旦</span>着。夫人猜得着。那人兒就是山東趙解元。想的也是他。要嫁的也是他。<span class="科">旦</span></span>你這撮合口胡言亂喳。<span class="科">背低</span>天那。歎人民非舊知他在何處彈鋏。</p>
        
        <p class="白"><span class="科">老旦</span>素娘心事。果然如此。只是夫人何以知之。<span class="科">貼</span>趙解元與我相公至友。在京時又與同寓。是以盡知。素秋。你把一向往來蹤跡說一遍。<span class="科">旦</span></p>
        
        <p class="曲"><span class="牌">前腔</span>那解元風雅連城價。譜鴛鴦無端輳咱。盡道是連珠合璧。卻無由尊酒杯茶。<span class="夾白"><span class="科">貼</span>這等說來。還不曾會面的。<span class="科">老旦</span>早是不曾會面。若曾相識。這時候可不想殺了。<span class="科">貼</span>不曾見面。為甚這等着緊。<span class="科">旦</span>人之相知。貴相知心。那在見面。</span>相思只為詩一札。這情意豈容干罷。<span class="夾白"><span class="科">老旦</span>夫人。解元既是相公好友。</span>何不移書去教來下榻。使襄王神女蚤會巫峽。</p>
        
        <p class="白"><span class="科">外上</span>偶語風前一笑深。月中人許報佳音。着意種花花不發。等閒插柳柳成陰。<span class="科">相見介外</span>謝素秋。你的言語。我都聽見。心事亦已盡知。假若趙伯疇在此。你肯伏侍他麼。<span class="科">旦</span>賤妾願終身事之。萬無他變。<span class="科">外</span>素秋。我面前着不得假話。後日不要懊悔。</p>
        
        <p class="曲"><span class="牌">三換頭</span>你是天生俊娃。自幼在平康逗耍。他是窮酸措大。你怎熬得雲寒月寡。<span class="夾白">花婆過來。<span class="科">老旦介外</span></span>生恐怕先真後假。這其間怎發付那壁廂情懽意洽。<span class="夾白"><span class="科">老旦</span>老婢曉得爺的意思。<span class="科">對旦</span>素娘。這婚姻老爺作主。就是官法了。</span>既是你有意攀堤柳。休別把春情寄落花。<span class="科">旦接</span>但願百歲相依。肯負今朝葛與瓜。<span class="科">貼</span></p>
        
        <p class="曲"><span class="牌">東甌令</span><span class="夾白">相公。</span>我聽他一番話。意甚嘉。料想他們也非是假。他准備着百年姻眷花燭下。肯再逐楊花嫁。<span class="科">旦拜</span>若還得遂美生涯。這恩德天來大。</p>
        
        <p class="白"><span class="科">外</span>夫人。他的志願如此。可敬可喜。素秋。趙解元向有一詩贈你。今還在否。<span class="科">旦</span>怎敢忘失。</p>
        
        <p class="曲"><span class="牌">秋夜月</span>我着肉籠拿。外纏裹鮫綃帕。<span class="科">出詩介</span>淚點重重湮花劄。<span class="夾白"><span class="科">外接看</span>果是他的詞翰。</span>當年秀色猶堪把。<span class="科">旦接</span>詩句兒在這答。<span class="科">淚介</span>知他流落在那答。</p>
        
        <p class="白"><span class="科">外</span>詩稿你且收好。你要見趙解元也不難。只有句話兒。卻要依我。趙解元十分注意你。這親事不怕不成。則怕既成之後。便不上緊功名。趙解元昨日已來在此。你如今再不要說是謝素秋。我衙門西側。有所空閒花園。你明日先到那邊住下。隨後就送趙解元來。你只說是園主之女。打扮做好人家模樣。與他顧盼綢繆。直待他功成名就。方才說出。我自有緣故。你兩下再不可洩漏我的言語。若有洩漏。親事決不得成。<span class="科">旦老旦</span>謹領老爺嚴命。<span class="科">外</span>夫人。你看他</p>
        
        <p class="曲"><span class="牌">金蓮子</span>鬢掩霞。粉脂黛綠多嬌姹。<span class="科">貼</span>怕不似好人家女娃。<span class="夾白"><span class="科">老旦</span>素娘。</span>便卸下玉鸞釵。一雙雙飛卻鬢邊鴉。<span class="科">外</span></p>
        
        <p class="曲"><span class="牌">尾</span>喬打扮身兒詐。這些時且裝聾做啞。是必莫把這春心漏與他。</p>
        
        <p class="落詩">網得西施贈別人。<br />煙霞不似往年春。<br />常疑好事皆虛事。<br />秋草春風老此身。</p>
        
        <p class="白"><span class="科">外</span>素秋。明日可就到園中去。花婆且留在衙裡。另有用處。<span class="科">老旦</span>待老婢子送了素娘去就來。<span class="科">外</span>使得。</p>
        
        <h2 id=ch16 class="chapter"><span class="齣題">第十六齣　托寄</span></h2>
        
        <p class="曲"><span class="牌">步步嬌</span><span class="科">生上</span>跋涉長途身勞怯。悶殺孤單客。好事反成嗟。萬斛離愁。幾時寧帖。酒香風冷月初斜。助人愁窗外迎風鐵。</p>
        
        <p class="白">好花攜入玉闌干。春色無緣得再看。樂處豈知愁處苦。去時雖易轉時難。何年塞上重歸馬。此夜庭中獨舞鸞。曠野荒原成獨步。可憐辜負月團團。小生自離京師。來赴錢孟博之約。道路艱阻。辛苦萬狀。且喜已到雍丘。兩日去拜他。只因軍事倥偬。尚未得面。今日不免再去。正是行止皆無地。招尋獨有君。論文今夜雨。尊酒異時親。此間已是衙門前了。門上報去。濟南趙解元相訪。<span class="科">外上</span></p>
        
        <p class="曲"><span class="牌">前腔</span>知己天涯多周折。夢斷梁間月。驚聞長者車。紫氣西關。紅塵北闕。一尊牢落暮雲心。看雄譚四座驚玉屑。</p>
        
        <p class="白"><span class="科">相見介外</span>伯疇兄那裡。呀。伯疇兄。想得小弟苦也。且喜別來無恙。<span class="科">生</span>孟博兄。湖山如故。風景不殊。小弟亦幸安穩。但時移事改。不勝黍離之悲耳。<span class="科">外</span>伯疇。且把別後京城光景。與吾兄所見所聞。細細說與小弟知道。<span class="科">生</span></p>
        
        <p class="曲"><span class="牌">忒忒令</span>汴京城天驕氣賒。趙世廟犬羊蹂蹀。<span class="夾白"><span class="科">外</span>四方有勤王的麼。<span class="科">生</span></span>聊城一箭。又誰人能射。<span class="夾白"><span class="科">外</span>大內如何。<span class="科">生</span></span>痛只痛毀宮牆。<span class="夾白"><span class="科">外</span>二帝若何。<span class="科">生</span></span>走鸞輿。<span class="夾白"><span class="科">外</span>聞得又增了歲幣。<span class="科">生</span></span>增金幣。把天常掃蔑。<span class="科">外</span></p>
        
        <p class="曲"><span class="牌">沈醉東風</span>念懷愍青衣可嗟。使義士赤心徒熱。<span class="夾白">聖上聖上。</span>只為你用奸邪。把忠良棄撇。等閒間使冠裳碎裂。<span class="夾白">伯疇。二帝為何卻幸金軍。<span class="科">生</span>這都是王黼獻彼奸計。使金人邀二帝議和。挾之以索重賄。他又暗與金人相約。先自逃歸。待剋城之後。往彼聽用。這等奸賊。不斬之何以謝天下。但不知如今潛躲何處。<span class="科">外</span>伯疇。你道這賊子在那裡。他正逃在敝治。小弟已着地方拘留住了。只恐得罪朝廷。尚未屠戮。<span class="科">生</span>咳。孟博。</span>他意似虺蛇。毒似螫蠍。上方劍請為君蚤決。</p>
        
        <p class="白">孟博。這等奸賊。猶豫不斬。兄何兒女情多也。<span class="科">外</span>足見吾兄義忿。小弟欲俟便耳。方才所言。都是朝廷大事。請問吾兄。如今不想謝素秋了麼。在京可曾相會否。所見如何所聞。<span class="科">生</span>不說起謝素秋猶可。說起不覺令人可傷。<span class="科">外駭</span>卻為何來。<span class="科">生悲</span></p>
        
        <p class="曲"><span class="牌">園林好</span>痛嬌娥遠辭鳳闕。逐胡奴輕投虎穴。<span class="夾白"><span class="科">外</span>他為甚陷身胡虜。<span class="科">生</span>說起來又是王黼那賊臣。金人勒要歌妓。他竟把謝素秋解去。這時候呵。</span>走萬里金蓮一捻裙帶怯。玉關雪珮。聲斷戍樓月。</p>
        
        <p class="白"><span class="科">外</span>有這等事。這話果真否。還該再到他家去訪問。才知的實。<span class="科">生</span></p>
        
        <p class="曲"><span class="牌">江兒水</span>曾向天台路。言尋雲母車。<span class="夾白"><span class="科">外</span>那時亦何所見。<span class="科">生</span></span>只見冷淒淒門掩瑲琅掣。靜悄悄雲散秦笙徹。昏慘慘天際穿窗月。痛煞煞生離死別。誰知道八句新詩。翻做了陽關三疊。</p>
        
        <p class="白"><span class="科">外</span>謝素秋不在家中。必有下落。那曉得解往金軍。<span class="科">生</span></p>
        
        <p class="曲"><span class="牌">尹令</span>那時街坊亂說。閃得我意兒癡呆。望得我眼中流血。<span class="夾白"><span class="科">外</span>街坊怎麼說。<span class="科">生</span></span>說可惜嬌姿。萬里從軍徒哽咽。</p>
        
        <p class="白"><span class="科">外</span>伯疇。你也只聽得人言如此。怕不曾親見。<span class="科">生</span>怎麼不曾見。</p>
        
        <p class="曲"><span class="牌">品令</span><span class="夾白">那日呵。</span>荒荒遍尋。卻遇在城堞。<span class="夾白"><span class="科">外</span>甚麼所在。<span class="科">生</span></span>在南薰門傍。排遍七香車。<span class="夾白"><span class="科">外</span>這些車子什麼人在內。卻投那裡去的。<span class="科">生</span></span>都是歌喉舞袖。前去投胡羯。<span class="夾白"><span class="科">外</span>那曉得素秋也在裡頭。<span class="科">生</span></span>我親將冊看。一一把花名開寫。<span class="夾白">我那素秋呵。</span>他是妓女班頭。管領晨風與夜月。</p>
        
        <p class="白"><span class="科">外</span>既在車中。曾見一面麼。<span class="科">生</span></p>
        
        <p class="曲"><span class="牌">川撥棹</span>情悽切。對面間做了胡與越。眼睜睜望斷車轍。眼睜睜望斷車轍。要相親只爭步兒差迭。麝蘭香漸漸滅。環珮聲隱隱絕。</p>
        
        <p class="白"><span class="科">外笑</span>就不曾見面。車兒旁難道話也不曾講句。<span class="科">生</span></p>
        
        <p class="曲"><span class="牌">嘉慶子</span>兩邊心事千萬結。奈對面難親話怎說。更軍卒將車推扯。空望斷繡簾遮。凝盼處晚山斜。</p>
        
        <p class="白"><span class="科">外</span>真個可惜埋沒了。<span class="科">生</span></p>
        
        <p class="曲"><span class="牌">尾</span>有緣比對多嬌姐。無緣永別何處也。除非是夢裡相逢與你廝搵歇。</p>
        
        <p class="白">小弟告辭了。<span class="科">外</span>辭了小弟。往那裡去。<span class="科">生</span>殺王黼去。<span class="科">外笑</span>伯疇。又來作耍。你是書生。幹得這事。小弟有個武士。等他來時。就好下手。本該留兄在衙。只是房子窄狹。衙西有所空園。極是幽靜。兄去暫住。正好讀書。薪水之費。小弟送來。<span class="科">生</span>小弟在衙內也出入不便。如此恰好。</p>
        
        <p class="落詩"><span class="科">生</span>亂離無處不傷情。<br /><span class="科">外</span>高館張燈酒復清。<br /><span class="科">外</span>今夜月明酒醒處。<br /><span class="科">生</span>此中多恨恨難平。</p>
        
        <h2 id=ch17 class="chapter"><span class="齣題">第十七齣　潛窺</span></h2>
        
        <p class="曲"><span class="牌">霜天曉角</span><span class="科">旦上</span>雙眉暗鎖。心事誰知我。舊恨而今較可。新愁去後如何。<span class="科">老旦上</span></p>
        
        <p class="曲"><span class="牌">前腔</span>園亭芳草多。不見王孫過。澹月纔臨青瑣。輕風暗動紅羅。</p>
        
        <p class="白">素娘。好一派月色也。看你香肩半軃金釵卸。寂寂重門鎖深夜。素魄初離碧海壖。清光已透珠簾鏬。<span class="科">旦</span>徘徊不語倚闌干。參橫斗落風露寒。金蓮移步嫌苔濕。猶過薔薇架後看。<span class="科">老旦</span>素娘恭喜。趙解元姻事。老爺作主。定然成就了。解元已在此半月有餘。他臥房就在前邊。你曾瞧見他不曾。<span class="科">旦</span>花婆。雖是老爺主婚。我心上還不要輕與他相見。<span class="科">老旦</span>好好。素娘。你丟下一包乾棗兒。倒教老婢子賣查梨。我今番猜着你了。你則道這姻事雖則老爺十分着緊。還未知趙解元心事如何。故此連日躊躇。不肯輕與廝見。<span class="科">旦</span>實是如此。<span class="科">老旦</span>讀書人最是無情。怪不得你料量他。只是趙解元恐不是這樣人。老婢向日曾見來。</p>
        
        <p class="曲"><span class="牌">小桃紅</span>他臉兒旖旎性兒和。料不放情兒薄也。怎肯做青樓中沒查沒利謊僂儸。他若見了你嬌娥。直教他蚤忘餐食無多。夜廢寢眼難合也。怎做得陸賈隋何。<span class="夾白"><span class="科">旦</span>這事還仗花婆做美。<span class="科">老旦</span></span>天成就美前程。何須用賣花婆。<span class="科">旦</span></p>
        
        <p class="曲"><span class="牌">下山虎</span>則怕他指山賣磨。見雀張羅。滿口兒如蜜缽。心同逝波。那其間有始無終。難開怎合。生察察將雙頭花蕊搓。認我做賠錢貨。把疼熱夫妻向腦後睃。進退難存坐。惹人笑呵。這的是引得狼來屋裡窩。</p>
        
        <p class="白"><span class="科">老旦</span>依老婢說起來。趙解元決不是這樣人。若還放心不下。今夜月明如晝。我與你親到他臥房那廂去試探動靜何如。<span class="科">旦</span>這到好。就此同行。<span class="科">老旦</span>素娘。你看好明月也。</p>
        
        <p class="曲"><span class="牌">五般宜</span>我愛你到黃昏光搖碧蘿。我怪你掛青天冷侵素娥。<span class="夾白">素娘。你仔細些行走。身上不冷麼。</span>則恐怕露濕漬纖羅。則恐怕樹影參差攪鬆髻螺。<span class="科">旦接</span>則這些曲徑嵯峨。一似我遭逢轗軻。但只慮甜話兒落空。虛名兒擔誤我。</p>
        
        <p class="白"><span class="科">老旦</span>此間已是他書房。為何門兒閉上。這等月色。蚤已睡了不成。<span class="科">看介</span>呀。門兒鎖着。想是踏月去了。<span class="科">旦</span>那壁廂有個人影兒。敢是他也。我們且躲在太湖石畔。看他說些甚麼。<span class="科">虛下生醉上</span>好月色也。小生旅館無聊。為友人招飲而去。不覺大醉。帶月而歸。咳。有甚心情喫這酒看這月也。此間已是書房。且進去咱。最是分明夜。翻成黯淡愁。玉人在何處。素魄影空留。<span class="科">歎介</span></p>
        
        <p class="曲"><span class="牌">江頭送別</span>肩兒上擔不起相思積痾。口兒裡嚥不下玉液金波。何當悶酒尊前過。怪不得到口顏酡。</p>
        
        <p class="白"><span class="科">旦老旦虛上聽介生</span>我那謝素秋呵。今晚怎生着小生睡得去也。</p>
        
        <p class="曲"><span class="牌">五韻美</span>這相思何時可。顫巍巍竹影窗前墮。眼朦朧疑是玉人過。園亭寂莫。怎熬得更長冷落。<span class="夾白">天那。</span>但得個團圞夢。夢見他。縱然是一霎歡娛。也了卻三生證果。</p>
        
        <p class="白">夜已深矣。且安排睡去。正是美人隔秋水。落月在高樓。<span class="科">歎介</span>素秋那。怎生發付趙汝州也。<span class="科">下旦老旦上老旦笑</span>素娘。何如。我老婢眼珠子那裡得看差了人。我說趙解元是個有情的。不聽見麼。</p>
        
        <p class="曲"><span class="牌">山麻稭</span>他恨好事無端蹉。好一似天畔黃姑望斷銀河。多磨。他一句句怨着孤辰難躲。料不是王魁浪子。尾生魔漢。宋玉佯哥。<span class="科">旦</span></p>
        
        <p class="曲"><span class="牌">餘音</span>歡來頓覺愁顏破。<span class="科">老旦</span>這佳期休教折挫。半世相思管教一會兒可。</p>
        
        <p class="落詩">此夜嫦娥應斷腸。<br />故園松月正蒼蒼。<br />鈿蟬金雁皆零落。<br />擬托良媒亦自傷。</p>
        
        <h2 id=ch18 class="chapter"><span class="齣題">第十八齣　奸竄</span></h2>
        
        <p class="曲"><span class="牌">薄媚袞</span><span class="科">小淨上</span>忙奔走。走出汴城。避到雍丘縣。誰想途中。誰想途中。遇着羯奴。行李盡皆獻。單剩老軀。單剩老軀。人爭賤。人脩怨。苦怎言。地網天羅。何時脫免。</p>
        
        <p class="白">自古道。君子落得做個君子。小人枉了做個小人。我王黼遭遇道君皇帝。官登極品。寵冠群僚。只是平日奸佞立心。固寵為計。哄他朝歡暮樂。不理政事。不數年間。把他一座江山。弄得三零四碎。把他一個身子。送得七上八落。那時我王黼有家難奔。有國難逃。多虧斡離丞相相約。破京南下。特來召我。我又不敢回家。一逕避在鄰縣雍丘。誰料李綱那廝死守京城。不容金人南下。聞得斡離丞相渡河而北。我如今想將起來。一個好官被李綱送了。萬萬家資被金軍擄了。此處又漸漸曉得我是王太傅。常常有人來跟尋。住不得了。尋思無計可以逃躲。只除追趕前去。若趕得斡離丞相。不愁沒好官做。前日有許多情意在他面上。難道就忘了。但是再沒處僱馬。咳。自古道欲求生富貴。須下死工夫。就走。死也說不得了。<span class="科">走介</span></p>
        
        <p class="曲"><span class="牌">秋夜月</span>捨命前。怕甚程途遠。但願仍前官爵顯。從來富貴生於健。走得我氣喘。走得我腳軟。</p>
        
        <p class="曲"><span class="牌">東甌令</span>我想人生世。露華鮮。遺臭流芳各萬年。雖然羯虜同豺犬。但富貴堪留戀。若還得遂我心田。寧想舊家園。</p>
        
        <p class="曲"><span class="牌">劉潑帽</span>當原作事真乖舛。沒來由把他家國棄捐。<span class="夾白"><span class="科">作跪介</span>老天老天。我王黼願改前非。去仕金邦。若再如此欺君誤國。就對天日發一誓願。</span>若還再把邪謀展。願折證青天。世世裡貧和賤。<span class="科">內作吶喊趕上去趕上去小淨作慌介</span></p>
        
        <p class="曲"><span class="牌">金錢花</span>聽得鑼鼓聲喧。聲喧。教人膽喪魂牽。魂牽。<span class="夾白">喊聲四起。不知是金軍來迎我。又不知是雍丘縣來追我。</span>吉凶二字總難言。<span class="科">拜天介</span>只怕前途裡鬼魂纏。脫得去謝蒼天。脫得去謝蒼天。</p>
        
        <p class="白"><span class="科">內作吶喊小淨拜天</span>但願蒼天保祐。蚤達金軍。正是不戀故鄉生處好。受恩深處便為家。<span class="科">下</span></p>
        
        <h2 id=ch19 class="chapter"><span class="齣題">第十九齣　初會</span></h2>
        
        <p class="曲"><span class="牌">風入松慢</span><span class="科">生上</span>今宵醉醒倍淒清。蚤月印窗櫺。好天良夜成虛景。青鸞杳好事難成。翡翠情牽金屋。鴛鴦夢斷瑤笙。</p>
        
        <p class="白">獨坐傷春不忍眠。信知一刻値千錢。庭中淡淡梨花月。偏透疎櫺落枕邊。小生昨為友人招飲。踏月而歸。意興蕭然。只得閉門獨寢。忽聽窗外有人行動。依稀說出素娘兩字。其餘還有許多言語。都不仔細。不知我心中牽掛。以致誤聽。又不知真個有人言及我素秋。那時即欲開門看個明白。爭奈醉得軟了。動憚不得。只索強睡。為此今日有人約我看月。推卻中酒不赴。今夜月色。不減昨宵。我且坐待。看可有人來。務要見個明白。想起昨宵景致。恰也好美。</p>
        
        <p class="曲"><span class="牌">桂枝香</span>月懸明鏡。好笑我貪杯酩酊。忽聽窗外喁喁。似喚我玉人名姓。我魂飛魄驚。魂飛魄驚。便欲私窺動靜。爭奈酒魂難省。睡瞢騰。只落得細數三更漏。長吁千百聲。</p>
        
        <p class="白">月色一發皎潔了。</p>
        
        <p class="曲"><span class="牌">前腔</span>我想嫦娥孤另。廣寒清冷。似這般圓缺無常。應自悔升沈不定看花陰過牆。花陰過牆。遮遮映映。空教我潛潛等等。眼睜睜。寂寂黃昏後。蕭蕭清夜聲。</p>
        
        <p class="白">坐之良久。四下寂無人聲。不要做了呆漢。且到庭中步月一回。正是夜闌人不寐。月影在梨花。<span class="科">虛下旦上</span></p>
        
        <p class="曲"><span class="牌">風入松慢</span>花梢月影正縱橫。愛花塢閒行。潛蹤躡足穿芳徑只圖個美滿前程。豈是河邊七夕。欣逢天外三星。</p>
        
        <p class="白">奴家謝素秋。向來深慕趙伯疇。未得見面。昨晚到他書房前去。他正帶醉回來。果然是美丈夫。日後前程必遠。又聽得口中喃喃咄咄。似呼我素秋名字。他未見奴家。如此注想。心事可知矣。就與他結個終身之約。料他不做薄倖的勾當。記得前日錢爺分付。教不要說出真名姓來。為此奴家打扮做良家模樣。房兒中央着花婆看守。獨自來到亭上。只說看月。他若來時。便好與他成就此姻也。</p>
        
        <p class="曲"><span class="牌">園林好犯</span>我辦着個十分志誠。還仗着繁星證盟。一心要百年歡慶。且來到牡丹亭。把羅衫再整。露濕透繡鞋冰冷。只見寒光窅冥。玉繩蹔停。並不見些兒影形。</p>
        
        <p class="白">呀。那邊花枝搖動。似有足聲。敢是伯疇來也。我只坐在亭中。看他說些甚麼。<span class="科">生上</span></p>
        
        <p class="曲"><span class="牌">沈醉東風犯</span>我心不離春風玉屏。望不斷柳陰花影。<span class="夾白">小生獨坐不過。來此步月便欲蹤跡昨夜說話的。</span>蚤不覺到中庭。<span class="夾白">呀。什麼影動。</span>元來是梧桐覆井。<span class="夾白">呀。又是什麼響。</span>遠迢迢犬吠金鈴。<span class="夾白"><span class="科">笑介</span>好笑好笑。只為昨夜誤聽素娘兩字。害得來眼花耳聾了。</span>還自省。怪不得人稱俊子酸丁。</p>
        
        <p class="白"><span class="科">旦</span>正是伯疇來了。想他還不曾瞧見我。且吟詩一首撩撥他。竹樹金聲響。梨花玉骨香。蘭閨久寂寞。此後恨偏長。<span class="科">生作聽介駭介</span>這是誰人吟詩。詩句又清新。音韻又響喨。</p>
        
        <p class="曲"><span class="牌">月上海棠犯</span>我側耳聽。此亭豈是蓬山境。這分明是個鳳吹鸞笙。<span class="夾白"><span class="科">拂眼介看介</span>呀奇怪。亭子上放出百道毫光。現出一尊嫦娥來。只索拜咱。<span class="科">拜介</span></span>誰知枉霧駕雲軿。倉卒失趨承恭敬。<span class="夾白">趙汝州是凡夫陋品。俗眼愚眉。不知天仙下降。有失迴避。伏望恕罪。<span class="科">旦</span>我也不是天仙。秀才何須下拜。<span class="科">生</span>又奇怪。那裡一陣異香飄拂過去。</span>只見異香滿庭。麝蘭不爭。元來是風送着唇脂襲馨。</p>
        
        <p class="白">我且大膽闖入亭子去。飽看一回。<span class="科">進介旦喝</span>什麼人闖入亭來。敢是賊。<span class="科">生</span></p>
        
        <p class="曲"><span class="牌">好姐姐犯</span><span class="夾白">是賊。</span>我是鑽穴藍橋尾生。警跡人相如薄倖。真贓是何郎面粉。韓生香氣凝。<span class="夾白"><span class="科">旦</span>既不是賊。是什麼人。快快說來。<span class="科">生</span></span>我是狂粉蝶。浪雛鸚。三春獨掌花權柄。三春獨掌花權柄。</p>
        
        <p class="白"><span class="科">旦</span>不許花言巧語。說真名姓來。<span class="科">生</span>真個要真名姓。小生姓趙。名汝州。濟南人。本年解元。年方二十二歲。二月十二花朝生。是天下有名的才子。<span class="科">旦</span>元來是趙解元。請上前相見。<span class="科">見介生背</span>遠觀未的。近覷方明。天下怎麼有這樣一個女子。</p>
        
        <p class="曲"><span class="牌">江兒水犯</span>一見消魂魄。光芒射眼睛。羊脂玉碾蝤蠐頸。但風流占盡無餘剩。添分毫便不相廝稱。<span class="夾白">想起來。就是謝素秋。敢也只好如此。</span>便與我那多情堪並。<span class="夾白"><span class="科">背</span>我一心要與敘話片晌。又恐他不肯。反被搶白。咳。</span>若顧羞慚事豈成。便搶白也索承。</p>
        
        <p class="白">請問仙子誰家宅眷。為甚清夜獨坐在此。<span class="科">旦</span></p>
        
        <p class="曲"><span class="牌">五供養犯</span>妾是王家子姓。父做黃堂。薤露朝零。<span class="夾白"><span class="科">生</span>元來是王太守的小姐。尊公既亡。家裡還有誰。<span class="科">旦</span></span>萱堂當暮景。<span class="夾白"><span class="科">生</span>曾適人否。<span class="科">旦</span></span>琴瑟未和鳴。<span class="夾白"><span class="科">生</span>今夜為甚到此。<span class="科">旦</span></span>今夜月明人靜。針黹罷閒行遣興。<span class="夾白"><span class="科">生</span>這園就是宅上麼。<span class="科">旦</span></span>家君多逸致。手創此園亭。<span class="夾白"><span class="科">生</span>小生為錢令公送來蹔住。不知是小姐宅上。甚是打攪。<span class="科">旦</span></span>雞黍慚無。深愧居停。</p>
        
        <p class="白"><span class="科">生笑</span>小生有緣得遇小姐。不知進退。欲屈小姐到書齋一敘。不知肯那借寸步否。書齋也就在前邊。<span class="科">旦</span>奴家久聞解元大名。靜夜正好請教。<span class="科">生喜介</span>就請同行。<span class="科">挽旦欲走內喊介</span>小姐那裡。老夫人睡覺也。<span class="科">旦作慌</span>不好了。母親睡覺。奴家去也。<span class="科">生止旦旦不留</span>明晚只在書房相等。黃昏左右。奴家一准來也。<span class="科">急下生弔</span>阿呀。小姐。你真去了。撇我趙汝州怎生捱過今宵也。天下怎麼有這等女子。西施王嬙不過如此。且住。我止見小姐面龐身材。不曾見他腳兒大小。方纔打從這階基去的。你看你看。沙土上可不印下兩個筍尖兒般腳蹤。蚤是尋得蚤。若遲了。一陣風吹散。怎見得小姐生的十全也。</p>
        
        <p class="曲"><span class="牌">玉交枝犯</span>想他淩波偏稱。羅襪內藏着可憎。行來旖旎身不定。軟紅鞋血染猩猩。量來虎口三寸爭。幫兒四面都周正。怎得他動春情。撥酒酲。惡心煩自在蹬。</p>
        
        <p class="白">罷罷。只得回書房睡這一宵。方才小姐親口許下明朝。</p>
        
        <p class="曲"><span class="牌">川撥棹犯</span>只得甘心等。又恐到明朝風浪生。<span class="夾白">可恨老夫人。再穩睡些兒。這好事可不到手也。</span>雖然他囑付叮嚀。雖然他囑付叮嚀。但淒涼今宵四星。教我擁着孤衾捱長夜。生察察把歡娛作悶縈。</p>
        
        <p class="曲"><span class="牌">尾</span>書生自昔多薄命。舊相思未了新又迎。新舊相思何日得稱情。</p>
        
        <p class="落詩">影伴妖嬈舞袖垂留君不住益淒其。<br /><br />殘窗夜月人何在。相望長吟有所思。<br /></p>
        
        <h2 id=ch20 class="chapter"><span class="齣題">第二十齣　誅奸</span></h2>
        
        <p class="曲"><span class="牌">滴溜子</span><span class="科">末扮張千戶帶二卒急上</span>奸邪的。奸邪的。私逃出關。如虎豹。如虎豹。咆吼下山。我奉旨前來追趕。披星跨玉鞍。踰山驀澗。要與朝廷。掃除巨奸。</p>
        
        <p class="白">自家張千戶。向來把守雍丘城門。前日有個王將明來避難。我也不知是什麼人。本縣錢爺到曉得他就是奸臣王黼。一向着地方軟拘在此。誰想他曉得有些不好的消息。昨晚竟私自逃出城去了。錢爺着我趕上去拿他轉來。又付我一口寶劍。不肯回時。就便殺了。找他首級來回報。<span class="科">卒</span>稟老爺。此間是三岔路口。不知該從那一條路趕。<span class="科">末</span>南邊是那裡。<span class="科">卒</span>南邊下江去。<span class="科">末</span>他到江南何幹。投東是那裡。<span class="科">卒</span>投東是祥符。他原是祥符人。敢是那裡去了。<span class="科">末</span>我想他也不敢過江南。也不敢回家。若敢回家。前日不到這裡來了。聞得他曾與金人有約。還指望收用他。一定投那裡去了。我們只投北。望山東一帶去便了。<span class="科">卒應同唱前要與朝廷句下小淨上</span></p>
        
        <p class="曲"><span class="牌">前腔</span>忙奔走。忙奔走。心寒膽寒。行不上。行不上。千山萬山。追悔當年乖誕。無端喪國家。落得人離家散。<span class="科">內喊小淨慌介</span>何處旌旗。地覆天翻。</p>
        
        <p class="白">你看你看。許多人追趕上來。一定是追我的。無處逃躲。卻怎麼好。且不要忙。裝個大帽子。只顧走。不要采他。<span class="科">末領卒上</span>可憐一座冰山。化作半杯雪水。寄語當權貴人。還須回頭顧尾。自家張千戶。追趕奸臣王黼到此。軍士每。你看前面有個人獨行。敢就是他。也未可知。你們且住在此。待我獨自上前去問他。<span class="科">卒應下末喊</span>王丞相慢走。<span class="科">小淨不顧走介末趨上揖介</span>王丞相老爺作揖。要到那裡去。<span class="科">小淨</span>我不認得什麼王丞相。<span class="科">末背</span>我也不認得他。不好就下手。且哄他一哄。<span class="科">對</span>特特趕來。報王老爺喜信。不知他投那條路去了。<span class="科">小淨</span>老哥報什麼喜信。可好就對我說說。<span class="科">末</span></p>
        
        <p class="曲"><span class="牌">紅衲襖</span><span class="夾白">那王老爺呵。</span>本是朝行中第一班。殿頭官三千輩孰與攀。只為犬羊臊羯中原篡。把虎踞龍蟠京國殘。走官家向胡天沙漠間。致公卿落天涯晨星散。<span class="夾白">兩日前京中有書到。我錢大爺說。</span>新天子已即位在鍾山也。垂顧元臣特賜環。</p>
        
        <p class="白"><span class="科">小淨</span>這話兒果是真的麼。<span class="科">末</span>怎麼不真。為有個消息。錢大爺特着我追請回縣。備人夫送往建康去。<span class="科">小淨</span></p>
        
        <p class="曲"><span class="牌">前腔</span>一霎兒愁顏變喜顏。誰知道風雪中來送炭。已自分披青蓑做了漁樵漢。豈承望着紫衣重入鳳鵷班。<span class="夾白">過來。我就是王太傅王丞相。既是你來迎我。轎馬頭踏。都在那裡。<span class="科">末磕頭</span>元來正是王老爺。不曉得老爺打這條路來。轎馬頭踏。都等在三岔路口。<span class="科">小淨</span>你是什麼人。<span class="科">末跪介</span>小人是張千戶。<span class="科">小淨笑介</span>張千戶。你有造化。你有造化。我此去若得再掌朝權呵。</span>准與你個總兵官當折乾。<span class="夾白">錢大爺呵。</span>就陞他三級俸也則當家常飯。<span class="夾白">可恨可恨。<span class="科">末</span>老爺恨誰。<span class="科">小淨</span></span>恨只恨李綱苦死守長安也。把我飯碗衣食盡打翻。</p>
        
        <p class="白"><span class="科">末背</span>你看這奸賊。到恨着李老爺。私通金賊的情真了。且盤問他一番。<span class="科">對</span>請問老爺。李綱老爺守住京城。金人不敢南下。極是有功的。何故反恨他。<span class="科">小淨</span>你不曉得。斡離丞相與我最好。他說破京南來。取我去原做丞相。懊恨李綱那老頭兒。着甚來由。苦死守住汴京。不容他每南下。可不是把我一個好官送了。如今雖然取去。知道官爵可能稱心。李綱李綱。若得一朝權在手。少不得請下你這顆驢頭。<span class="科">末背</span>這賊子私通胡虜。謀害忠良。萬死何足惜。錢爺付劍之時。原許便宜行事。只得下了手罷。<span class="科">對淨</span>你看那邊迎接的到了。<span class="科">小淨回首末殺介下</span></p>
        
        <p class="曲"><span class="牌">前腔</span>我憑着那上方劍星斗殘。要誅盡人間無義漢。<span class="夾白">王黼王黼。你</span>急忙忙走得趙官家無昏旦。卻又喜孜孜匿跡潛形出玉關。你但曉得人間富貴須當綰。那知天道輪回恰好還。今朝仗劍斬元奸也。要使未死奸邪骨也寒。<span class="科">下</span></p>
        
        <h2 id=ch21 class="chapter"><span class="齣題">第二十一齣　詠梨</span></h2>
        
        <p class="白"><span class="科">生上</span>銅龍漏滴已殘更。素魄還留映水明。何事嫦娥音信杳。重門深掩不勝情。小生昨宵得遇小姐。真個溫柔旖旎。絕世無雙。趙伯疇虛生二十二年。未曾見此香奩中物向來空憶謝素秋。每以不得見面為恨。如今看了這小姐。難道還勝似他。小姐到有可憐之意。恨殺那不做美的老夫人睡覺。瞥然去了。約小生今晚到書房相會。昨晚怎巴得天明。今蚤又怎巴得到夜。且喜已是黃昏時候。月又上了。好把門兒掩上。坐待則個。<span class="科">閉門介</span></p>
        
        <p class="曲"><span class="牌">黃鶯兒</span>無語靠書窗。乍臨風思欲狂。且將盼行雲雙眼來打當。愁鄉醉鄉。更長恨長。<span class="夾白">小姐。小姐。</span>是你俏聲兒約定在書齋訪。<span class="夾白">小姐。</span>為甚信茫茫。蚤難道脫空說謊。不與做周方。</p>
        
        <p class="白">待久不來。昨晚不曾睡得。不覺睡魔蚤到。且睡些咱。<span class="科">作睡介雜扮差人上</span>瑞麟香煖玉芙蓉。畫蠟凝暉徹夜紅。信道使君情意重。捲簾遲客月明中。小人雍丘縣差人。錢爺差請趙相公看月。此間已是寓所。書房門蚤閉。不免低低喚聲。趙相公。趙相公。<span class="科">生驚醒</span>呀。小姐來了。<span class="科">急出開門抱雜</span>小姐小姐。想得趙汝州苦也。<span class="科">雜</span>趙相公。小人是本縣差人。不是什麼小姐。<span class="科">生看笑</span>偶然睡去。魂夢顛倒。你是誰差來的。這蚤晚來敲我門。<span class="科">雜</span>小人奉錢爺鈞旨。說日間政事多冗。乘此清夜。請相公看月。<span class="科">生</span>我身子不快。不耐煩看月。煩你拜上錢爺罷。<span class="科">雜</span>相公好好兒在這裡。怎麼說了看月。就不快起來。小人恐錢爺見責。不敢去回覆。<span class="科">生</span>沒奈何。央及你回了罷。說趙相公身子不快。已睡覺了。你快行動些兒罷麼。<span class="科">雜</span>既如此。小人只得去了。頓令北海尊虛設。<span class="科">下生弔</span>還望西廂月倍明。天下最不知趣的是錢孟博。許多時不來請我喫酒。偏揀今日。我那有心情看什麼月。方才差人不肯出門。則怕小姐正來。卻沒躲閃。如今去了。才覺自在。已近二鼓。月已中天。不見一些動靜。敢是又成虛話了。不免捱進昨夜亭子邊去。打聽個真消息。<span class="科">行</span>此間有太湖石。且在此等候則箇。<span class="科">旦持紅梨花上</span></p>
        
        <p class="曲"><span class="牌">前腔</span>步月下迴廊。露溶溶濕繡裳。想荊王已先到陽臺上。<span class="夾白">你看這花枝呵</span>經幾多風狂雨狂。惹得個蜂忙蝶忙。怎能勾東君愛護金鈴障。<span class="夾白">呀。前邊太湖石畔。遮遮掩掩。似有人行動。我且低低喚一聲。前邊不是趙解元麼。<span class="科">生驚介低應</span>趙汝州在此。小姐你來了。果是有心人也。</span>我望東牆。魂飛魄蕩。只聽得小語喚檀郎。</p>
        
        <p class="白">小姐那借一步。前邊就是小生的臥房。<span class="科">旦</span>奴家正欲相訪。<span class="科">生</span>小姐。路上苔滑難走。小生扶一扶何如。<span class="科">挽行介同</span></p>
        
        <p class="曲"><span class="牌">水紅花</span>蒼苔立遍意徬徨。月昏黃。角門聲響。金鈴小犬吠聲長。石闌旁怕有行人來往。俏俏潛蹤躡跡。嫌殺月兒光。且喜到書房也囉。</p>
        
        <p class="白"><span class="科">生</span>此間已是小生書房。就請小姐進去。<span class="科">入介生跪</span>小姐今日下臨。就如上元之降封涉。麻姑之過方平。蘭香之嫁張碩。彩鸞之遇文蕭。只是趙汝州有何德能。消受得起。<span class="科">旦</span>解元天下奇才。妾在閨中。聞名已久。今宵之遇。豈偶然也。<span class="科">生</span>小姐手中所持是何花。<span class="科">旦</span>是一枝紅梨花。元是異種。奴家生平最喜歡他。開時時刻不教放手。今日攜來。欲博解元題詠耳。<span class="科">生</span>借來一看。果是異種。但聞梨花白雪香。紅的委實未見。小生胡謅一絕。小姐休笑。換卻冰肌玉骨胎。丹心吐出異香來。武陵溪畔人休說。只恐夭桃不敢開。<span class="科">旦</span>好高才也。奴家也要請教。本分天然白雪香。誰知今日換濃妝。鞦韆院落溶溶月。羞睹紅脂睡海棠。<span class="科">生拍手</span>海棠怎比得他。奇才奇才。椒花柳葉。俱在下風。小姐在上。名花在側。趙汝州何人。有此福量。知是夢裡睡裡。你看這花枝呵。</p>
        
        <p class="曲"><span class="牌">鶯花早</span><span class="夾白">一似</span>睡起未欣妝。浴溫泉豐度狂。名花傾國何相讓。誰承望。幽齋寂寞春偏釀。態郎當。<span class="科">旦</span>意難忘。剛笑何郎曾傅粉。絕憐荀令愛熏香。<span class="科">生</span>偏稱沈香亭畔。昭陽殿旁。須把絳綃朝護。錦障夜藏。流鶯那許輕相向。</p>
        
        <p class="白"><span class="科">生</span>小姐。夜深了。<span class="科">旦</span>且再坐坐。你把瓶兒裝着這花。就燈下再看一回。<span class="科">生介旦</span>解元。權把他做個花燭何如。</p>
        
        <p class="曲"><span class="牌">貓兒墜</span>你看花簪瓶底。銀燭吐輝光。花燭爭輝夜未央。但願得燭明花艷永無妨。<span class="科">生</span>又願得花燭雙雙照畫堂。燭照花芳。地久天長。<span class="科">同</span></p>
        
        <p class="曲"><span class="牌">尾</span>今宵始覺情歡暢。生恐怕亡賴雞聲報曉忙。把我無限恩情叫斷腸。</p>
        
        <p class="白"><span class="科">旦</span>解元。你把這花兒供養着。添些新水。奴家時常要看的<span class="科">生</span>敢不小心。夜深矣。睡去罷。</p>
        
        <p class="落詩">花潭竹樹傍幽蹊。<br />歌舞留人月易低。<br />驚起芙蓉新睡足。<br />倚風情態被春迷。</p>
        
        <h2 id=ch22 class="chapter"><span class="齣題">第二十二齣　逼試</span></h2>
        
        <p class="曲"><span class="牌">番卜算</span><span class="科">外上</span>仗劍斬奸諛。朝寧方清楚。羽書又喜報平胡。夙憤今朝吐。</p>
        
        <p class="白">時時抱國憂。白髮朝來陡。寥闊故人情。何時一尊酒。下官錢濟之。向因金酋入寇。日夜憂煎。且喜近日邊報稍寧。斡離不撤圍而去。這都是李少傅居守之功。雖是二帝北狩于朔漠。幸得康王即位于金陵。臣民有主。社稷可復。奸臣王黼。昨已遣人誅之于境上。心下稍快。只是連日無暇。不曾與趙伯疇敘闊。前晚月下。邀他一坐。不知為甚托病不來。我想謝素秋在彼。必定為他不肯赴飲。聽得新天子即位。要開選場。昨日差人去催他赴試。再三不肯。卻怎麼好。今蚤又遣人去了。未見回報。且待花婆來時。問個端的。再作道理。<span class="科">老旦上</span></p>
        
        <p class="曲"><span class="牌">前腔</span>魚水意相孚。寸步相回顧。夢魂兒不想到皇都。迷卻青雲路。</p>
        
        <p class="白">老婢花婆。向同素娘在西園居住。今早錢爺着人來喚。須索進見。<span class="科">見</span>老爺。花婆磕頭。<span class="科">外</span>起來。我問你。趙解元與謝素秋恰是怎麼。<span class="科">老旦</span>老爺。不要說起。果是才子佳人。果是一對夫妻。如今兩下如膠似漆。一步兒不肯相離哩。<span class="科">外</span>前晚請他喫酒。為甚不來。<span class="科">老旦</span>他那有心腸喫老爺的酒。<span class="科">外</span>兩日差人催他應試。為甚不去。<span class="科">老旦</span>也那有心腸去會試。<span class="科">外</span>那謝素秋不曾說出真名姓來麼。<span class="科">老旦</span>也不敢說。趙解元一些也不知。<span class="科">外</span>這才是。花婆。</p>
        
        <p class="曲"><span class="牌">醉扶歸</span>他被麗情迷入桃源路。壯心忘卻杏園圖。鵬程萬里興偏孤。干費了燈下十年苦。蚤難道黃鶯兒不弱玉蟾蜍。可不道書中有女顏如玉。<span class="科">老旦</span></p>
        
        <p class="曲"><span class="牌">前腔</span><span class="夾白">老爺。他兩個呵。</span>一個是為雲為雨巫娥女。一個是多愁多病馬相如。一個嬾向紗窗繡羅襦。一個無心對月浮綠醑。則待要夜去明來永歡娛。誰曾想天衢雲路輕飛翥。</p>
        
        <p class="白"><span class="科">雜扮差人上</span>橋有銷魂處。杯多滴淚斟。浮雲遊子意。落日故人情。小人奉錢爺差。請趙相公赴試。特來回覆。呀。老爺在後堂。不免竟入。<span class="科">老旦虛下雜見磕頭介</span>蒙爺差。請趙相公赴試。趙相公再三不肯去。<span class="科">外</span>他如何說。<span class="科">雜</span>趙相公起初說信息恐還未的。試期尚蚤。後來一發見怪老爺起來。<span class="科">外</span>為何怪我。<span class="科">雜</span>說在此打攪老爺。甚是不安。也要回家去。<span class="科">外</span>你自迴避。<span class="科">雜應下外</span>花婆那裡。<span class="科">老旦上</span>趙相公如何。<span class="科">外</span>他只是不肯去。京中限期甚迫。只在半月內取齊。此去建康。尚有千餘里。必定明後日便起身。才不誤事。<span class="科">老旦</span>老婢雖不曾見趙解元。卻聽得素娘閒講。那解元正好不肯去會試哩。</p>
        
        <p class="曲"><span class="牌">皂羅袍</span>他把名利輕于糞土。正偎紅倚翠。豈肯向衰草荒途。他說花叢鶯燕恰相呼。榜中龍虎何心赴。<span class="科">合</span>可惜他才高七步。賦埒兩都。錦心繡腹。隱豹鳳雛。卻為柳營花陣都擔誤。</p>
        
        <p class="曲"><span class="牌">前腔</span>喜得文場初舉。奈限期甚迫。途路盤紆。禹門三月浪應虛。陽臺十二雲翻阻。<span class="科">合前外</span></p>
        
        <p class="白">花婆。你對他說。這是園主之女。豈可久戀。倘或錢爺知道。豈不乏趣。就是別處漏洩。連錢爺分上也不好看。<span class="科">老旦笑</span>他兩個油鍋兒般熱得緊。老爺這等不着緊的說話。一年也還不起身。老婢到有一計在此。老爺只備下鞍馬盤纏。老婢逞着這嘴頭子。管教他即日上路。<span class="科">外</span>你如何說得他心轉。<span class="科">老旦</span>老婢自有發付他。今日且不要說。<span class="科">外</span>如此卻好。你就去。等你來回話。</p>
        
        <p class="落詩">詔書前日下丹霄。<br />京兆田郎蚤見招。<br />明日放參東閣去。<br />春風催馬洛陽橋。</p>
        
        <h2 id=ch23 class="chapter"><span class="齣題">第二十三齣　再錯</span></h2>
        
        <p class="白"><span class="科">生上</span>茜裙紫袖映猩紅。飛絮輕颺花信風。好景更兼逢窈窕。千金一刻語非空。小生自遇王小姐之後。不覺神魂飄蕩。廢寢忘餐。天下怎麼有這等樣美人。便覺功名富貴盡皆輕了。好笑錢孟博只管來催我去會試。雖則是他好意。他那知我心上事。就把一個狀元撇在街上。小生誰耐煩別了那人。遠遠去拾回來。昨日被我發作了幾句。想必今後不差人來了。就再來。我也只是不去。且慢慢再住幾時。只一件。小姐雖則綢繆繾綣。但是夜來明去。怎得尋個計較。日間相聚便好。待他今晚來時。把這話對他商議。昨日有客來訪。今日要去答拜。不免趁蚤去了就回。<span class="科">關門</span>掩卻白雲關。言尋青眼客。<span class="科">下老旦提籃上</span>老婢花婆是也。領錢爺命。去說趙解元赴京會試。提着這籃兒。西園採花去走一遭也。</p>
        
        <p class="曲"><span class="牌">北點絳唇</span>只為着年老甘貧。滿街廝趁<span class="夾白">提着個匾籃兒。</span>為營運。且度朝昏。將花朵兒作資本。</p>
        
        <p class="曲"><span class="牌">北混江龍</span><span class="夾白">入的園來。好花卉也。</span>你看那洛陽豐韻。三春紅紫鬭精神。白的白碧桃初綻。紅的紅仙杏芳芬。嬌滴滴海棠開噴。香馥馥含笑氤氳。<span class="夾白">呀。什麼人扯住我。<span class="科">笑</span></span>元來是牡丹枝掛住了團花襖。薔薇刺抓扎起石榴裙。<span class="科">拂袖</span>為甚的蝶翻了兩翅粉。蜂惹的滿頭紛。非關是金谷園中千朵艷。端只為賣花人頭上一枝春。把蜂蝶來勾引。</p>
        
        <p class="白">呀。遠遠的趙解元來了也。喒只顧採花。看他問喒不問喒。<span class="科">生上</span>可憐妖艷正當時。剛被狂風一夜吹。今日流鶯來舊處。百般言語怨空枝。小生方才拜友而歸。已到寓所。呀。什麼人在那裡採花。我且上前去問一聲。兀那老婆子為甚採俺家的花朵。<span class="科">老旦作驚</span></p>
        
        <p class="曲"><span class="牌">北油葫蘆</span>驀聽得喚一聲婆子把咱嗔。引三魂。嚇的我兢兢戰戰。可也沒逃奔。<span class="夾白">那哥哥</span>咬定牙將人狠。我這裡忙伸手將花藍搵。我又不是園主家掌花人。又沒有斗大花門印。為甚麼平白地將他花枝來損。<span class="夾白">只得上前去告個不是咱。<span class="科">見介</span>哥。老婢子萬福。<span class="科">生回揖老旦</span>折了花枝。是老婢子不是了。望乞恕咱。別的休說。</span>則可看我貧老又單身。</p>
        
        <p class="白"><span class="科">生笑</span>這也罷了。<span class="科">老旦</span></p>
        
        <p class="曲"><span class="牌">北天下樂</span><span class="夾白">則見他</span>叉手忙將禮數論。回也波嗔喜津津。<span class="夾白"><span class="科">生</span>婆子。我看你年紀老了。採這許多花何用。難道自己戴。<span class="科">老旦</span>老婢插戴。沒福插戴他。</span>止因為老年人沒計度饔餐。採將來賣幾文。賣得來換米薪。常言道人怕老來貧。</p>
        
        <p class="白"><span class="科">生</span>元來你賣花為活。這也罷了。你只傾出來。我逐一看看。或且有用得的。就問你買幾枝兒。<span class="科">老旦做傾取一枝遞生生</span>這是竹葉兒。插又插不的。戴又戴不的。要他則甚。<span class="科">老旦</span>要他打底。哥。不爭你提起竹葉來。</p>
        
        <p class="曲"><span class="牌">北那吒令</span>想當初李白的開尊。虛疑是故人。王猷的造門。不須問主人。我愛他絕塵。報平安好信。<span class="夾白">哥。這竹有許多好處。</span>搖風月。梢拂雲。傲冰霜。無淄磷。<span class="夾白">你不見麼。</span>湘江上二女淚斑痕。</p>
        
        <p class="白"><span class="科">生</span>再取一種來看。<span class="科">老旦介生</span>這是桃花。沒甚希罕。要他何用。<span class="科">老旦</span></p>
        
        <p class="曲"><span class="牌">北鵲踏枝</span>這桃花從蓬島分。休則向玄都問。誰知道前度劉郎。再來時面貌堪嚬。不爭的把漁郎勾引。惹得人急穰穰爭去問迷津。</p>
        
        <p class="白"><span class="科">生</span>再取一種來看。<span class="科">老旦介生</span>這是海棠花。也沒有甚希罕。<span class="科">老旦</span></p>
        
        <p class="曲"><span class="牌">北勝葫蘆</span>杜鵑啼血感離人。妝點上陽春。嬌似紅脂嫩膩粉。<span class="夾白">這花夜間看最好。</span>倚東風睡足。高燒銀燭。爛熳月黃昏。</p>
        
        <p class="白"><span class="科">生</span>再取一種來看。<span class="科">老旦</span>止有柳枝兒了。<span class="科">生</span>這一發沒用。<span class="科">老旦</span>偏有楊柳最可恨。</p>
        
        <p class="曲"><span class="牌">么</span>他在渭城客舍鬭清新。慣會送行人。蚤已是章臺今日長條盡。則看他迎風襲襲。籠煙嫋嫋。腸斷灞橋濱。</p>
        
        <p class="白"><span class="科">生</span>你籃兒裡還有別種麼。<span class="科">老旦</span>你不見這籃都空空的。再沒有了。<span class="科">生</span>元來則這幾種。並沒奇異。値得幾文錢。<span class="科">老旦</span>這園中也則有這幾種。<span class="科">生</span>難道則有這幾種。我到有一種異花在那裡。可憐你又老又貧。送與你去多賣幾文錢何如。<span class="科">老旦</span>哥。生受你。借來看看。<span class="科">生</span>我好好供在書房內。待我取出來。<span class="科">取花介</span>這不是。你可認得這種花叫甚名兒。<span class="科">老旦取看作驚介</span>呀。有鬼也。有鬼也。<span class="科">生</span>婆子。青天白日。說有什麼鬼。你見這花。卻怎生驚駭起來。<span class="科">老旦</span>苦。哥卻不知。這不是人間的花。這是鬼花。<span class="科">生</span>胡說。鬼那裡有花。要你說個明。<span class="科">老旦</span>誤了老婢子賣花也。明日來和你說。<span class="科">生</span>婆子休去。你且說一個明。<span class="科">老旦</span>我說來。你休害怕。<span class="科">生</span>我不怕。<span class="科">老旦</span>哥。這花園是誰家。<span class="科">生</span>是王太守家的花園。<span class="科">老旦</span>可知道。你曉得蓋造花園的緣故麼。<span class="科">生</span>不知。<span class="科">老旦</span>王太守有個女兒。性愛看花。故此蓋這所花園。到得春間萬花開綻。那小姐日日坐在亭子上看花。不意牆外有一秀才。闖入園中。與小姐四目相覷。兩情卷戀。只沒處下手。那小姐終朝思想。害相思病死了。王太守與夫人捨不得他遠離。就埋在亭子後邊。那一靈不散。他塚墩上就長出一棵樹來。開的是紅梨花。那小姐每遇花開時。風清月朗之夜。常常現形。坐在亭子裡。只要纏擾年紀小的秀才。<span class="科">生怕介老旦哭叫可憐生</span>婆子。卻為何哭起來。<span class="科">老旦</span>老婢有個孩兒。也是秀才。為那城中熱鬧。借此花園看書。看書困倦。只見月明如晝。捱到亭子邊去散步。不意亭子裡起陣怪風。現出一個如花似玉的小娘子。與我孩兒四目相窺。兩情卷戀。當夜就要到孩兒書房中。只見亭子後邊大叫。說老夫人睡醒了。那小姐倉忙而去。說明晚又來。到得明晚。果然又到孩兒書房中來。手中攜一枝紅梨花。那時孩兒年紀小。春心蕩漾。與他那話兒了。從此以後。夜來明去。勾不上一月。把我孩兒送死了。咳。可憐。可憐。如今止存得一個老身好苦也。<span class="科">又哭介生作怕介</span>婆子。你可曾見怎麼一個模樣。<span class="科">老旦</span>老身那裡得見。止聽得孩兒臨死時說。</p>
        
        <p class="曲"><span class="牌">寄生草</span>他梳妝巧。打扮新。藕絲裳愛把纖紅襯。眉彎新月微微暈。櫻桃小口時時哂。青螺小髻挽烏雲。千般淹潤都裝盡。</p>
        
        <p class="白"><span class="科">生</span>這一會兒不由的害怕。<span class="科">老旦</span>呸呸。有鬼也。有鬼也。哥。你看怪風來了也。</p>
        
        <p class="曲"><span class="牌">么</span>足律律旋風刮。黃登登幾縷塵。<span class="夾白">咳。王小姐。王小姐。</span>你把我孩兒纏死真堪憫。你送得我老年孤獨無投奔。你今朝又待將咱近。<span class="夾白"><span class="科">做折桃枝介生</span>這是桃枝。要他何用。<span class="科">老旦</span>哥。</span>我那裡去尋法師仗劍頌天蓬。先打恁娘五十生桃棍。</p>
        
        <p class="白"><span class="科">生</span>婆子。你不說。我那裡知道。兀的不諕殺我也。<span class="科">老旦</span>這裡不是久站之所。我去也。<span class="科">生扯住</span>沒奈何。你再伴我一會兒。<span class="科">老旦</span>哥。你莫不也着他手了。說與我聽。<span class="科">生</span>我死也。我死也。說不出。說不出。<span class="科">老旦</span>咳。小姐。小姐。</p>
        
        <p class="曲"><span class="牌">賺煞尾</span>我與你生前本無讎。今日箇賺得無人問。你何不把陰靈忖忖。但只顧將平人來害損。你便是追人命腦凶神。女弔客母喪門。天魔祟撲子弟。野狐涎打郎君。則恐罪業深地獄近。下阿鼻絕人身。<span class="夾白"><span class="科">哭介</span>我那兒呵。</span>可憐你三載幽魂。何處沈淪。<span class="夾白">咳。且喜波得</span>這位哥。可蚤有替代。你生天路兒穩。<span class="科">下</span></p>
        
        <h2 id=ch24 class="chapter"><span class="齣題">第二十四齣　赴試</span></h2>
        
        <p class="白"><span class="科">生弔場追叫</span>婆子轉來。阿呀。他去了。這會兒一發害怕。我那裡知這小姐到是個鬼。如今怎麼好。也罷。建業開科。錢孟博幾次來催。止為着那些頭腦不肯去。如今只得去了。<span class="科">思</span>琴劍書箱。都在這書房裡。怎麼敢再進去取。罷。撇下罷了。就今日快去別了孟博。就與他借些盤纏。快快上路去罷。<span class="科">走介</span>此間已是雍丘縣前。門兒閉着。敢是孟博不在衙。<span class="科">叫</span>門上有人麼。<span class="科">雜扮差人持物上</span>呀。元來是趙相公。老爺不在衙。<span class="科">生</span>那裡去了。<span class="科">雜</span>下鄉勸農去了。正好不得回來哩。相公可有什麼要緊說話。<span class="科">生</span>我來別老爺去會試。怎得他回來。<span class="科">雜</span>相公幾時去。<span class="科">生</span>今日就起身去了。<span class="科">雜</span>老爺出衙之時。曾分付小人。若趙相公起身會試。把這禮物送上。就着小人跟隨前去。這是老爺禮帖。<span class="科">生看帖介</span>路資二十兩。春衣二襲。外又轎一乘。馬一匹。呀。孟博。你這等周全我也。<span class="科">雜</span>老爺着小人拜上相公。</p>
        
        <p class="曲"><span class="牌">駐馬聽</span>詔選奇才。建業新都文苑開。請相公疾忙前去。脫卻泥途。蚤上金臺。綠衣襲襲稱身裁。朱提鑠鑠生光彩。<span class="科">合</span>行李安排。長途穩便。何須佈擺。<span class="科">生</span></p>
        
        <p class="曲"><span class="牌">前腔</span>淪落天涯。知己難逢伯樂偕。感得你市中一顧。價倍三千。怎竭駑駘。<span class="夾白"><span class="科">背</span>想起那花園鬼祟。好不怕人也。<span class="科">低唱</span></span>連宵摟抱鬼裙釵。險些兒性命因他害。<span class="夾白">公差。只是不曾面辭得老爺。怎麼好。</span>欲待回來。<span class="夾白">只</span>恐怕選期迫促。一時不迨。</p>
        
        <p class="白"><span class="科">雜</span>老爺原說不消等別了。就請相公上路趲行罷。<span class="科">生</span>既如此。即便起程罷。</p>
        
        <p class="落詩">別酒纔斟先淚流。<br />飄零合負一春愁。<br />浮雲聚散原無定。<br />今夜相思月滿樓。</p>
        
        <h2 id=ch25 class="chapter"><span class="齣題">第二十五齣　憶主</span></h2>
        
        <p class="曲"><span class="牌">普賢歌</span><span class="科">丑扮平頭上</span>平生學得會燒湯。打水挑柴日夜忙。誰知起禍殃。國破又家亡。單剩得區區沒倚仗。</p>
        
        <p class="白">小人是謝家一個平頭。從幼跟隨素娘。喜得我素娘做了上廳行首。往來的都是大來頭。我小人跟隨了一日。極少也近他一兩賞錢。誰知惱了王黼那直娘的。拿回去監在家裡。剛剛遇了達子來打城。那直娘的竟把我素娘送與他去了。撇得我一身不尷不尬。那達子也狠得緊。把皇帝太子宮妃采女盡興虜去了。又把汴京城裡人十停殺了九停。那時節我沒奈何。只得將素娘存下那些東西。拿幾件細軟。逃出城來。遇着一箇江東巨商。賣貨回去。元是素娘識認的。小人將許多苦楚告訴他。他可憐見我。帶我到建康來。不料新皇帝也到這裡來建都。兩日出去打聽素娘消息。有認得的說道不曾跟達子去。一向在雍丘縣。我一聞這信。便要到那邊去尋訪。聞得目下開科會試。少不得雍丘縣也有舉人相公們來。且打聽一個真消息。去也不遲。我想素娘其實生得好。其實大有名。</p>
        
        <p class="曲"><span class="牌">玉胞肚</span>如花模樣。門兒外輪蹄日忙。譚笑處盡是鴻儒。典香醪慣解鷫鸘。是春風一曲杜韋娘雲雨巫山枉斷腸。</p>
        
        <p class="白">聞得向在雍丘。這信不知真否。</p>
        
        <p class="曲"><span class="牌">前腔</span><span class="夾白">你</span>一身鞅掌。走南北山長水長。縱今是未到胡庭。這些時棲止誰旁。月寒山色共蒼蒼。卻憶并州是故鄉。</p>
        
        <p class="落詩">高髻雲鬟宮樣妝。<br />一枝濃艷露凝香。<br />寧知草動風塵起。<br />墜葉翻紅各自傷。</p>
        
        <h2 id=ch26 class="chapter"><span class="齣題">第二十六齣　閨慮</span></h2>
        
        <p class="曲"><span class="牌">祝英臺近</span><span class="科">旦上</span>怨落花。愁芳草。遊子天涯裡。<span class="科">貼上</span>底事佳人。悶把闌干倚。<span class="科">老旦上</span>也只為柳絮黏天。花茵藉地。<span class="科">合</span>春歸去音書誰寄。</p>
        
        <p class="誦"><span class="牌">玉樓春</span><span class="科">旦</span>綠楊芳草長亭路。年少拋人容易去。<span class="科">貼</span>樓頭殘夢五更鐘。花底離愁三月雨。　　<span class="科">老旦</span>無情不似多情苦。一寸還成千萬縷。<span class="科">合</span>天涯地角有窮時。只有相思無盡處。</p>
        
        <p class="白"><span class="科">旦老旦</span>夫人磕頭。<span class="科">貼扶起</span>素娘。老爺因趙解元赴選。恐怕西園清冷。教奴家請你進來。西衙同住。專待解元喜信。老爺又與你除了樂籍名字。造成一宗從良文卷。解元得意回來。就與你完成好事。今後你我只是姊妹相稱。快不要行這個禮。<span class="科">旦</span>多謝夫人。只是解元才得聚首。匆匆又別。行時又不曾聚話片言。花婆。不知怎麼樣就去了。可曾有甚言語。<span class="科">拂淚介老旦</span>老婢見他兒女情多。風雲氣少。故此把鬼魅事激將他去。並沒一些言語。<span class="科">旦</span></p>
        
        <p class="曲"><span class="牌">祝英臺</span><span class="夾白">咳。花婆。</span>他是讀書人心膽怯。何是恐幽微。<span class="夾白"><span class="科">老旦</span>素娘。偏有讀書人最膽大。解元這些時。好在洛陽看花了。<span class="科">旦</span></span>縱使春滿洛陽。待彼來攀。我則怕病染憂疑。<span class="夾白"><span class="科">老旦</span>秀才豪氣三千丈。那見就疑心出病來。<span class="科">旦</span></span>休迷。他為甚的疾速登程。把琴劍書箱拋棄。<span class="夾白">我那解元呵。</span>這些時你在何處飄零無倚。<span class="科">老旦</span></p>
        
        <p class="曲"><span class="牌">前腔</span>聽啟。他戀着翠圍屏錦步障。忘卻綠袍喜。<span class="夾白">因此老婢子呵</span>將鬼語激行。提醒癡迷。不過是權宜之計。<span class="夾白">素娘。你休埋怨着我。</span>到底。領春風十二天街。一日看花無比。<span class="夾白">那時節呵。</span>方顯得女蘇張三寸功奇。<span class="科">貼</span></p>
        
        <p class="曲"><span class="牌">前腔</span>聞得。新天子下詔徵賢。六月正堪飛。<span class="夾白">那時我與相公商議呵。</span>此去建業。千里委蛇。只恐誤卻程期。<span class="夾白"><span class="科">老旦</span>夫人。趙解元此去。插宮花。飲御酒。素娘豈不願。他不為這上頭煩惱。</span>須知。他慮的是看遍奇葩。又別戀長安佳儷。悔臨時未得叮嚀囑記。<span class="科">旦</span></p>
        
        <p class="曲"><span class="牌">前腔</span>憔悴。羞殺我鏡裡孤鸞。誰與畫雙眉。<span class="夾白"><span class="科">貼</span>素娘。你愁煩他則甚。<span class="科">旦</span></span>我有千般悶懷。萬種思惟。<span class="夾白"><span class="科">老旦笑</span>方才分手。卻又蚤萬種思惟了。<span class="科">旦</span></span>端不為鳳拆鸞離。<span class="夾白"><span class="科">貼</span>既如此。為着什麼。<span class="科">旦</span></span>怕歸時。認我做狐魅妖魑。怎再肯相偎相倚。可不是賺人高處掇卻樓梯。</p>
        
        <p class="白"><span class="科">老旦</span>素娘。你再也休慮。趙解元不是這樣人。</p>
        
        <p class="落詩">紅妝滿面淚闌干。<br />幾許幽情欲話難。<br />乍雨乍晴花自落。<br />東風吹恨滿春山。</p>
        
        <h2 id=ch27 class="chapter"><span class="齣題">第二十七齣　發跡</span></h2>
        
        <p class="曲"><span class="牌">懶畫眉</span><span class="科">生冠帶上</span>金鸞罷試日猶懸。乍着銀袍色正鮮。相將白日上青天。今朝了卻燈窗願。糠粃誰知反在前。</p>
        
        <p class="白">神魚一躍到龍門。喜見天開五色雲。金勒恰宜芳草路。玉鞭偏嫋杏園春。趙汝州向來會試。忝中甲科。蒙聖恩擢為狀元。方才遊街回來。</p>
        
        <p class="曲"><span class="牌">前腔</span>只見馬蹄踏遍杏花天。袍色晴拖楊柳煙。擁來飛蓋稱風喧。瑤尊玉琖瓊漿灧。醉倒蓬萊閬苑仙。</p>
        
        <p class="白">下官得有今日。一來虧錢孟博慫恿。二來也虧那婆子提醒我。那知西園有鬼。那小姐不是人。說着也還覺毛骨聳然。好笑今早去赴宴。有好幾位同年。都說謝素秋不曾往金軍去。則在雍丘住。正不知下官打從雍丘來。並無影響這話那裡說起。日下正要打發公差去報錢孟博。教他跟尋一個明白。只可恨素秋贈我一詩。被那小姐取去。倘或相見問起。怎生答應他。正是錦字茫無定。同心結不開。<span class="科">雜扮公差上</span>捧檄下丹宸。迢遙去問津。驊騮開要路。雕鶚擁風塵。自家雍丘縣差人是也。有事報知狀元。不免逕人。<span class="科">見</span>稟爺。小人到中書省去。適見除書。老爺榮授開封府僉判。<span class="科">生笑</span>可喜可喜。<span class="科">雜</span>狀元是玉堂貴客。選了外職。為何喜歡。<span class="科">生</span>你那裡知道。我不喜得開封。喜得與你錢爺相聚。公差。我在此辭朝領憑。還有許多時擔閣。你先回去。報你錢爺知道。<span class="科">雜</span>小人來時。老爺元分付得了喜信。速速回來。小人見下處乏人。連日不敢說。<span class="科">生</span>既如此。你去取文房四寶來。<span class="科">雜介生寫介</span></p>
        
        <p class="曲"><span class="牌">刮鼓令</span>汝州拜拜宣。念暌違各一天。幸喜得名先群彥。副吾兄屬望專。又幸蚤除銓。相望咫尺河陽花縣。<span class="夾白"><span class="科">笑介</span>我若教他訪問素秋。只怕又被孟博笑哂。<span class="科">又笑</span>若果然訪得真消息。便笑我由他。<span class="科">又寫介</span></span>聞得素秋相倚在君邊。望君物色幸垂憐。</p>
        
        <p class="白">書已寫完。公差。你今日就去。多多拜上錢爺。等此處諸事稍完。連夜趕來。先到爺縣裡會過。然後赴任。<span class="科">雜應</span>領卻玉堂話。忙投花縣來。<span class="科">下丑扮平頭上</span>神龍不在沼。威鳳豈卑棲。小人是謝家平頭。昨日長安街上放榜。我也捱去看看。好笑。只見第一名就是我的舊相知。你道是誰。卻是濟南趙解元相公。我想他當原思慕我家姐姐。巴不得一時見面。連我們都有許多好處。他如今中了狀元。我意思要去見見。只恐怕他不比向年了。也罷。放着大膽闖去。<span class="科">看介</span>呀。為何獨自坐着。趁他閒時正好。<span class="科">進介磕頭生</span>你是誰。呀。是謝家平頭。為何在此。正要問個消息。你姐姐在那裡。<span class="科">丑</span></p>
        
        <p class="曲"><span class="牌">前腔</span>承尊問淚漣。痛秋娘沈九淵。聞說道遠從金虜。又聽得在雍丘幸瓦全。<span class="夾白"><span class="科">生</span>你為何不去訪問個的信。<span class="科">丑</span></span>我欲去苦難前。身邊並無青蚨黃匾。<span class="夾白"><span class="科">生</span>也有個信息來麼。<span class="科">丑</span></span>雲山迢遞信音慳。<span class="夾白"><span class="科">生</span>也曾尋個雍丘人問問麼。<span class="科">丑</span></span>無人識熟向誰言。</p>
        
        <p class="白"><span class="科">生</span>你到來得恰好。我寓中乏人。你且在此答應幾時。只是平頭名字。有人認得。改你叫趙平罷。我已除授開封府。目下就去到任。你就與我打站。打雍丘經過時。訪個真消息與我。<span class="科">丑</span>曉得。<span class="科">生</span>紅箋徒有千行字。赤鯉難逢誰寄將。<span class="科">下丑弔場笑</span>凡人不可貌相。海水不可斗量。我平頭昨日還是小娘身邊燒湯的龜子。今日做了狀元家裡打站的鼻頭。別人使盡銀子。難得進宅。偏我三言兩語。便得收留。又不識三文兩字。也誰知冬夏春秋。我仔細思量。那世修來的福分。何處討來的風流。命裡有時定有。人生何必強求。<span class="科">又笑</span></p>
        
        <p class="曲"><span class="牌">前腔</span>平頭最有緣。恰相逢趙狀元。幸喜得一朝收用。似癩黑麻飛上天。<span class="夾白">好一個大叔。只是沒有好衣帽裝扮。</span>衣帽要新鮮。怎得好銀一兩買疋屯絹。做其一領道袍穿。好模好樣向人前。</p>
        
        <p class="落詩">長官做了大叔。<br />好似麞兒變鹿。<br />若還主人失勢。<br />須把頭來再縮。</p>
        
        <h2 id=ch28 class="chapter"><span class="齣題">第二十八齣　得書</span></h2>
        
        <p class="曲"><span class="牌">女冠子</span><span class="科">外上</span>相知昔日向神州。應醉在曲江頭。魚書未到空回首。喜昨夜燈花開楙。</p>
        
        <p class="白">渭北春天樹。江東日暮雲。何時一尊酒。重與細論文。自從趙伯疇會試去後。心上甚是放不下。這時候想已開榜。為甚差人還不見回。若論伯疇的才學。果然天下無雙。只為他迷戀花酒。無志功名。故令花婆激令前去。此行定然不虛所望。</p>
        
        <p class="曲"><span class="牌">奈子花</span>論才名新發吳鉤。便晁董堪與為儔。今來棘闈。定然入彀。為甚的捷音迤逗。倚樓。教人目斷江流。<span class="科">雜扮差上</span></p>
        
        <p class="曲"><span class="牌">前腔</span>奉公差奔走如流。遡長江千里悠修。昨朝建業。今日雍丘。報佳音定開笑口。<span class="夾白"><span class="科">看</span>呀。老爺獨坐後堂。不免進見。<span class="科">磕頭介</span></span>叩首。望公相垂情聽剖。</p>
        
        <p class="白"><span class="科">外</span>你回來了。趙解元消息何如。<span class="科">雜</span></p>
        
        <p class="曲"><span class="牌">前腔</span>趙解元金榜欣收。<span class="夾白"><span class="科">外</span>中了進士。殿試在第幾名。<span class="科">雜</span></span>對丹墀獨占鰲頭。<span class="夾白"><span class="科">外</span>伯疇中了狀元。可喜。你曾見他遊街麼。<span class="科">雜</span></span>馬蹄蹀躞。春風領袖。<span class="夾白"><span class="科">外</span>曉得他除授何衙門官職。<span class="科">雜</span></span>開封府僉書初授。<span class="夾白"><span class="科">外</span>又選在開封。一發可喜。<span class="科">雜</span>正是。趙狀元得了開封的消息。喜之不勝。<span class="科">外</span>他為何也喜歡。<span class="科">雜</span>他說與老爺是</span>至友。今喜得不時聚首。</p>
        
        <p class="白"><span class="科">外</span>為何先打發你回來。<span class="科">雜</span>趙狀元說道辭朝領憑。還有幾時擔閣。恐老爺懸望。先發小人回報。說先到這裡會過老爺。方去到任。書在此。<span class="科">外</span></p>
        
        <p class="曲"><span class="牌">刮鼓令</span>汝州拜拜宣。念暌違各一天。幸喜得名先群彥。副吾兄屬望專。又幸蚤除銓。相望咫尺河陽花縣。聞得素秋相倚在君邊。望君物色幸垂憐。</p>
        
        <p class="白">公差迴避。改日有賞。<span class="科">雜</span>寸波皆霈澤。片語即陽春。<span class="科">下外笑</span>伯疇。伯疇。你這等注想素秋。不知已先入我彀中矣。</p>
        
        <p class="曲"><span class="牌">奈子花</span>西園中已結綢繆。有誰知暗裡藏鬮。飛卿已得章臺楊柳。亦何曾入他人手。<span class="夾白">待他來時。我將</span>杯酒。細說個就中機彀。</p>
        
        <p class="白">且將來書付夫人。教他轉與素秋一看。以慰其心。我想素秋呵。</p>
        
        <p class="落詩">一度憑闌一度愁。<br />悔教夫婿覓封侯。<br />今宵難作刀州夢。<br />消息真傳解我憂。</p>
        
        <h2 id=ch29 class="chapter"><span class="齣題">第二十九齣　三錯</span></h2>
        
        <p class="曲"><span class="牌">一江風</span><span class="科">生上丑隨上</span>趁東風。襲襲飛花送。嫋嫋絲韁鞚。望河中。九曲風濤。天際秋雲擁。羸馬厭西東。羸馬厭西東。<span class="夾白"><span class="科">丑</span>老爺此去。便得見俺姐姐了。<span class="科">生</span>我那素秋呵。</span>你飄流類轉蓬。又還愁傳語成虛哄。</p>
        
        <p class="白"><span class="科">丑</span>稟爺。此處已是雍丘縣界了。可要行一牌去。<span class="科">生</span>此是錢爺治所。不消遣牌。<span class="科">丑</span>不遣牌。沒有頭踏應付。<span class="科">生</span>要甚頭踏。</p>
        
        <p class="曲"><span class="牌">前腔</span>驟花驄。不強似朱輪擁。亦何必頭踏重。望仁兄。渴欲相從。謾把離情控。相思千里濃。相思千里濃。今宵雞黍同。蚤難道不入空題鳳。</p>
        
        <p class="白"><span class="科">丑</span>稟爺。已到雍丘縣前了。待小人先去通報。縣官好出來迎接。<span class="科">生</span>不要大驚小怪。你押着行李。尋個僻靜下處。待我拜過錢爺。慢慢遣牌到府上任。<span class="科">丑</span>曉得。只因朋誼重。翻覺宰官輕。<span class="科">下生叫</span>門上有人麼。報進說趙狀元相訪。<span class="科">外急上</span></p>
        
        <p class="曲"><span class="牌">步蟾宮</span>思君只夜勞魂夢。喜風雨今宵堪共。銀燈花蕊夜來紅。簾外鵲聲高送。</p>
        
        <p class="白"><span class="科">生</span>孟博兄那裡。<span class="科">外</span>伯疇兄。你今番是錢濟之上司了。為何牌也不遣。有失迎接。<span class="科">生笑</span>孟博說那裡話。我與你髫齔相知。豈以一官而改故吾。說起上司兩字。使小弟不勝惶恐。<span class="科">拜介生</span>微名幸得慰知心。千里重來喜盍簪。<span class="科">外</span>佇聽玄言霏玉屑。呼童煮茗話情深。伯疇兄。恭喜鰲頭首占。于湯有光。<span class="科">生</span>若非孟博兄相成。幾誤前程大事。前日公差回時。小弟曾附八行。相煩訪問謝素秋。果然在貴治麼。<span class="科">外</span>與兄契闊多時。欲言者不止一事。有一杯水酒。先洗塵了。慢慢相告。小廝看酒來。<span class="科">雜扮小廝上</span>一杯今夜酒。千里故人心。酒在此。<span class="科">外</span>要與伯疇講些心話。只是衙齋喧雜。西園到也寂靜。小廝移酒到西園去罷。<span class="科">生</span>西園小弟不去。若到西園。小弟酒都喫不自在了。<span class="科">外</span>既如此。小弟有個內書房。就在臥房側首。只嫌窄些。就請進去。<span class="科">行介外</span>小廝迴避。<span class="科">雜應下外送酒介</span></p>
        
        <p class="曲"><span class="牌">梁州序</span>羨你才高賈董。摶風力猛。深幸燈窗叨共。<span class="夾白"><span class="科">生看桌上紅梨花作駭介背</span>呀。這分明是枝紅梨花。</span>看他豐姿如昨。教我意惶心恐。<span class="夾白">孟博。這是什麼花。<span class="科">外</span>是枝紅梨花。天下皆無。我西園獨有。一月前開得爛熳。今已凋零。小弟喜歡看他。為此翦綵妝就。供在這裡。</span>這是我西園奇種。名喚紅梨。不與眾卉相伯仲。<span class="夾白"><span class="科">生笑</span>孟博好混帳。這是鬼花。什麼奇種。把來供在此。</span>我只為這鬼卉妖花幾送入人鮓瓮。那裡是異種奇葩直得費翦工。<span class="夾白">孟博。我與你扭碎了。<span class="科">扭花介</span></span>休得要太懞懂。</p>
        
        <p class="白"><span class="科">外笑</span>可惜了。伯疇。你方才不肯到西園去。見了這花。卻又驚恐。必有緣故。細細說與小弟。<span class="科">生</span></p>
        
        <p class="曲"><span class="牌">前腔</span>但說着西園孼種。使我髮毛都悚。<span class="夾白">說着也是害怕的。元來那花園亭子後邊。</span>卻有個紅顏荒塚。他陰靈還聚。平白地把人調弄。<span class="夾白"><span class="科">外</span>有這等事。伯疇不曾遇他麼。<span class="科">生</span></span>想那日風清月朗。他手執梨花。曾結鴛鴦夢。<span class="夾白"><span class="科">外</span>伯疇。你是讀書人。女子私奔。也是常事。為何認他做鬼。</span>那裡有載鬼張弧乘夜凶。還則是有女懷春浥露從。何須用太疑恐。</p>
        
        <p class="白"><span class="科">生</span>孟博又來混帳。如今不說罷。說起連酒都喫不下了。孟博。謝素秋可在貴治麼。何不使小弟一見。<span class="科">外</span>果在此。已被小弟取入衙裡。因是不好同住。與寒荊在西衙另住。門兒尚鎖着。待小弟親去開他過來。暫釋杯中酒。來尋花底春。<span class="科">下生笑整衣巾</span>元來謝素秋果在這裡。可喜可喜。趙汝州你何來的福量。人間三事。都全了也。<span class="科">旦老旦同上旦</span>秋風紅葉不成媒。分付春庭燕子知。<span class="科">老旦</span>好去將心托明月。管教明月上花枝。<span class="科">旦</span>花婆。趙解元在此。則怕他疑我是鬼。怎好過去相見。<span class="科">老旦</span>不妨。老婢同你進去。<span class="科">進介生見作駭急叫</span>有鬼。有鬼。呸。有鬼。錢孟博快來。</p>
        
        <p class="曲"><span class="牌">太師引犯</span>猛相逢。閃得我心兒動。甚冤讎把我時時緊從。<span class="夾白"><span class="科">旦</span>伯疇。則我便是謝素秋。為甚驚駭。<span class="科">生覷介</span></span>分明是那人行動。怎說我素秋芳蹤。<span class="夾白"><span class="科">旦</span>狀元。我真個是謝素秋。休認錯了。<span class="科">生</span>你是鬼王小姐。今番不被你哄了。<span class="科">指旦怒</span></span>幾被你無端葬送。怎又來千般摩弄。<span class="夾白"><span class="科">老旦</span>狀元。認得老婢子也不認得。<span class="科">生</span>好好。你也是個對證。</span>你曾與我在花間訴衷。恁說道孩兒亦為彼喪其躬。</p>
        
        <p class="白"><span class="科">老旦</span>狀元聽老婢子說。這正是謝素秋。不要認錯。</p>
        
        <p class="曲"><span class="牌">前腔</span>與你西園已赴巫山夢。覷多嬌雲裳月容。<span class="夾白"><span class="科">生</span>那裡是人。分明是鬼。<span class="科">老旦</span></span>但只看衣衫有縫。行動處形影相同。<span class="夾白"><span class="科">生</span>既如此。當原為甚說是王小姐。<span class="科">老旦</span></span>為是你迷留愛寵。則恐怕阻隔蟾宮。<span class="夾白">因此上老婢子與錢老爺定計。激勸狀元。</span>慚無計阿奴火攻。只指望狀元及蚤獵飛熊。</p>
        
        <p class="白"><span class="科">生</span>你既是我素秋。當原贈你的詩。如今在那裡。<span class="科">旦出詩卷介</span></p>
        
        <p class="曲"><span class="牌">醉太師</span>詩筒。把做璚瑤珍重。<span class="夾白"><span class="科">生看</span>這是我贈他的。還有他贈我的。<span class="科">旦</span>就在後邊。</span>羨相銜首尾。已配雌雄。<span class="夾白"><span class="科">生</span>我聞鬼祟善能攝人東西。莫不是攝來的。還則是鬼。<span class="科">老旦</span>狀元。可憐素娘把你這詩呵。</span>終朝作誦。看淚痕點點斑紅。<span class="夾白">呀。錢老爺來了。<span class="科">外上</span></span>堂中。因何嘈雜聲鬧哄。<span class="夾白"><span class="科">生</span>正是孟博快來決決。他是西園鬼王小姐。怎麼苦死說是謝素秋。<span class="科">外</span>這是小弟不是。先作個請罪揖才說。<span class="科">揖介</span>其實是素秋。當初若還說明。</span>你定戀着嬌鸞雛鳳。怎能勾摶鶤奮鵬。因此上做成機彀把鴻鵠絛籠。</p>
        
        <p class="白"><span class="科">生背</span>這般說。果是我素秋了。只是我在南薰門車子內撞見的卻是什麼人。心上只是疑惑。<span class="科">思</span>嗄是了。平頭是他家人。如今喚他進來。真假立刻就見。<span class="科">對外介</span>家裡人趙平在外。可與小弟喚了進來。<span class="科">外叫</span>小廝分付前堂皂隸。趙狀元家大叔趙平喚進來。<span class="科">內應丑上</span>忽聞呼喚急。忙來聽使令。<span class="科">進介見旦介旦</span>兀的不是我家平頭。<span class="科">丑拜哭</span>兀的不是我家姐姐。為何卻在這裡。<span class="科">生笑</span>如今才是我素秋了。我道天下美人。那裡就有兩個。孟博。則被你瞞殺趙汝州。駭殺趙汝州也。素秋。又被你想殺趙汝州也。<span class="科">老旦</span>狀元。如今才信老婢子麼。素娘。難得狀元堅心待你。親遞狀元一杯酒。<span class="科">旦遞酒介</span></p>
        
        <p class="曲"><span class="牌">繡太平</span>玉鍾。籠翠袖殷勤手捧。<span class="夾白"><span class="科">老旦</span>狀元也回奉素娘一杯。<span class="科">生遞酒</span></span>寧辭滿斝回奉。<span class="夾白"><span class="科">老旦</span>狀元。你好快活也。</span>昨日個御酒黃封。今宵燭影搖紅。<span class="夾白"><span class="科">外</span>小弟也奉一杯。</span>匆匆。杯盤草草愧非恭。<span class="科">生</span>卻不道主人情重。<span class="夾白">天色已晚。告辭了。<span class="科">外</span>今宵權在西衙一宿。明日吉日。小弟同拙荊送素娘到彼成親。</span>整備乘龍跨鳳。西園不弱武陵溪洞。</p>
        
        <p class="白"><span class="科">生</span>趙平。你把行李發到西園。且待成親之後。發牌到府上任。<span class="科">丑</span>曉得。</p>
        
        <p class="落詩">兩兩紅妝笑相向。<br />紫綃煖揭芙蓉帳。<br />淡雲輕雨拂高唐。<br />睡覺不知新月上。</p>
        
        <h2 id=ch30 class="chapter"><span class="齣題">第三十齣　永慶</span></h2>
        
        <p class="曲"><span class="牌">逍遙樂</span><span class="科">貼旦上</span>瑞氣籠清曉。簾捲蝦鬚庭院小。歌喉宛轉鳳將雛。詩傳紅葉。玉出藍田樂奏雲璈。</p>
        
        <p class="白">芙蓉繡縟煖融和。勝事相逢喜氣多。細看月輪還有意。定知青桂近姮娥。今日趙狀元與謝素娘成親。相公因他客處。教奴家整備酒肴。花燈合巹。送過西園去。酒肴已備。只等相公同往。呀。相公蚤已來矣。<span class="科">外上</span></p>
        
        <p class="曲"><span class="牌">前腔</span>絕勝蓬瀛島。鳳駕鸞車初擁到。<span class="科">老旦上</span>嬌姿一似垂楊嫋。<span class="科">旦上</span>玲瓏寶髻。丁冬環珮。乘風縹緲。</p>
        
        <p class="白"><span class="科">外</span>夫人。筵席可曾完備了。<span class="科">貼</span>完備多時了。<span class="科">外</span>既如此。我們同送謝素娘過去。<span class="科">貼</span>奴家怎好與趙狀元相見。<span class="科">外</span>下官與他情若同胞。相見何妨。<span class="科">行</span>路入桃源渺。<span class="科">貼</span>參橫銀漢微。<span class="科">旦</span>月尋鸞扇下。<span class="科">老旦</span>星向鵲橋飛。此間已是西園了。<span class="科">外</span>花婆與我喚掌禮。請狀元蚤赴佳期。<span class="科">老旦喚掌禮上</span>熟讀周孔禮。專諧秦晉歡。掌禮磕頭。<span class="科">外</span>掌禮。吉時已到。蚤請狀元行禮。<span class="科">掌禮照常念生上</span></p>
        
        <p class="曲"><span class="牌">前腔</span>天上人間少。玉樹瓊枝相映耀。劉郎正是當年少。仙娥窈窕。雲英搗藥。秦女吹簫。</p>
        
        <p class="白"><span class="科">外</span>掌禮過來。狀元老爺客處在此。只是交拜便了。<span class="科">掌禮喝拜完外</span>小弟叨伯疇手足之愛。荊婦不敢避嫌。<span class="科">生</span>正欲請嫂嫂叩謝。<span class="科">生旦外貼對拜生</span>小弟身叨一第。姻結百年。夙願盡酬。皆吾兄嫂之賜。<span class="科">外</span>狀元多才。素娘艷質。今日相逢。實為天作之合。<span class="科">旦對生</span>奴家若非花婆。久已死于強暴。花婆。請受奴家一拜。<span class="科">拜介老旦扶定</span>折死老婢子。<span class="科">生</span>既如此。下官到任之後。再行報謝罷了。<span class="科">外</span>花婆看酒來。與狀元賀喜。<span class="科">外貼旦老旦送酒同</span></p>
        
        <p class="曲"><span class="牌">一封書</span>春風醉碧桃。喜風微燕雀高璚樓啟碧霄。玳筵開。花燭燒。多少佳人并才子。誰似你雙雙年正嬌。<span class="科">合</span>意堅牢。海山遙。百歲和諧琴瑟調。<span class="科">生旦同</span></p>
        
        <p class="曲"><span class="牌">前腔</span>當日遇賊曹。折東西魂夢勞。今日締久要。結綢繆。漆與膠。始信卷葹心不死。夙世姻緣今世招。<span class="科">合前</span></p>
        
        <p class="曲"><span class="牌">尾</span>天教付與雙才貌。富貴風流都占了。那更福壽無疆樂聖朝。</p>
        
        <p class="落詩">終日昏昏醉夢間。<br />朝看飛鳥暮看還。<br />高堂置酒夜擊鼓。<br />又得浮生半日閒。</p>

    </body> 
</html>