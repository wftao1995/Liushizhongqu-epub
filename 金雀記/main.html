<!DOCTYPE HTML>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="zh-tw" xml:lang="zh-tw">
    <head>
        <title>六十種曲/金雀記</title>
        <meta name="author" content="明　無心子　著"/>
        <meta charset="utf-8"/>
        <link rel="stylesheet" type="text/css" href="layer.css">
    </head>
    <body> 
        <h1><span class="劇題">金雀記</span></h1>

        <p class="作者">明　無心子　著</p>

        <h2 id=ch1 class="chapter"><span class="齣題">第一齣　開場</span></h2>

        <p class="曲"><span class="牌">沐恩波</span><span class="科">末上</span>晉代風流。潘岳氏。年少清奇。擲果車輪。求月下。金雀雙遺。豪邁王孫憐國士。多情淑女定于歸。偶遇山濤連薦。夫和婦。兩分離。巫彩鳳。百花魁。欣一見。喜相隨。奈賊風驚走。投觀為尼。種得河陽花滿縣。和鳴鸞鳳樂雍熙。受天恩寵渥。青史上。永留題。</p>
        
        <p class="落詩">擲果車燈宵馳縱。<br />金雀盟天假良緣。<br />河陽縣花晨月夕。<br />和鳴軒鸞鳳交歡。</p>
        
        <h2 id=ch2 class="chapter"><span class="齣題">第二齣　餞別</span></h2>
        
        <p class="曲"><span class="牌">謁金門</span><span class="科">生上</span>昭代興文運。萬里鵬摶思奮。七襄八寶負經綸。珠璣萬斛。頻獻金門。未遂風雲。</p>
        
        <p class="白">日暖煙消曙色濃。春風先到洛陽東。雪芳瓊苑上枝白。霞炫丹霄萬樹紅。紫燕泥香花帶雨。白鷗波淨柳停風。嬉遊昨夜歸來晚。醉控金鞭上玉驄。小生姓潘。名岳。字安仁。家世洛陽。身居福地。年方少壯。志可凌雲。奈何椿萱早逝。每懷風木之思。鸞鳳未諧。尚乖琴瑟之好。大抵功名有定。富貴在天。株守待時。何足介意。我有契友山濤。放情詩酒。來遊洛陽。正好與他遣興談心。不料朝命到臨。欽取他都督河東軍務。征期甚迫。今日便行。已曾分付家僮瑤琴彩鶴。整治酒筵。與山公郊外餞別。未知完否。瑤琴彩鶴何在。</p>
        
        <p class="曲"><span class="牌">金錢花</span><span class="科">丑淨同上</span>忽聞呼喚聲頻。聲頻。慌忙奔走如雲。如雲。小心直役敢因循。持玉罍。捧金樽。勤餞別。出都門。</p>
        
        <p class="白">官人有何分付。<span class="科">生</span>我昨日命你整治酒筵。與山爺餞別。可曾完備。<span class="科">丑</span>俱已完備了。<span class="科">生</span>既如此。瑤琴執了壺觴。彩鶴捧了春盛。二人隨我出都門去。</p>
        
        <p class="曲"><span class="牌">風入松</span><span class="科">生</span>天光雲影望中春。果然是萬象增新。彩霞出海如鋪錦。梅共柳。含嬌吐潤。<span class="科">合</span>不忍別同袍故人。圖一晤。到都門。</p>
        
        <p class="曲"><span class="牌">前腔</span><span class="科">小生扮山濤眾隨上</span>天書何幸出楓宸。荷隆恩簡拔儒臣。自慚伏櫪難勝任。惟只秉丹心一寸。<span class="科">合前</span></p>
        
        <p class="白"><span class="科">丑稟介</span>潘相公在此。候爺餞別。<span class="科">小生</span>快請相見。<span class="科">生</span>方幸論心。不期遠別。<span class="科">小生</span>本圖握手。孰意暌違。<span class="科">生</span>聊奉一觴。少當折柳。<span class="科">小生</span>謹領三杯。以見雅情。<span class="科">生</span>看酒過來。</p>
        
        <p class="曲"><span class="牌">梁州序</span><span class="科">生</span>聖朝英傑。金蘭齠齔。道義交情兼盡。言而有信。須知隱顯同倫。幸喜帝心簡在。都閫河中。萬里威名振。金戈和鐵馬。壯儒紳。竚看弘施立大勳。<span class="科">合</span>長亭上。金卮進。叮嚀執手還重問。傾蓋處。袂難分。</p>
        
        <p class="曲"><span class="牌">前腔</span><span class="科">小生</span>羨英豪一代人文。欣美質珠璣言論。看雙飛健翮。直上青雲。堪作國家梁棟。朝陛名卿。廊廟珪璋品。神飛千里外。望鴻音。雁帛鱗箋莫厭頻。<span class="科">合前</span></p>
        
        <p class="曲"><span class="牌">生姜牙</span>朱干彩轡。新馬揚塵。白旄黃鉞排成陣。威儀甚。法令存。軍聲迅。六師已整人人奮。早馳士馬當前進。<span class="夾白"><span class="科">小生</span>征期甚迫。告辭了。<span class="科">合</span></span>河橋惜別在初春。知他甚日重親近。<span class="科">生丑下介小生行介</span></p>
        
        <p class="曲"><span class="牌">前腔</span>遙觀日已曛。奔前村。飛花點點侵青鬢。鞭神駿。去似雲。霜蹄迅。肘中幸有黃金印。行看一舉蘇民困。<span class="科">合前</span></p>
        
        <p class="曲"><span class="牌">尾聲</span>煙村四五人家近。三匝歸鴉遶樹林。忽見清虛指甲痕。<span class="科">下</span></p>
        
        <h2 id=ch3 class="chapter"><span class="齣題">第三齣　探春</span></h2>
        
        <p class="曲"><span class="牌">遶地遊</span><span class="科">旦上</span>新春節令。眼界多繁盛。守閨儀身閑心靜。獨奉椿庭。晨昏供敬。惟願取福壽康寧。</p>
        
        <p class="誦"><span class="牌">如夢令</span>滿目梅花清秀。正値元宵時候。記得舊年時。燈月交輝如晝。輻輳。輻輳。不覺滿懷情竇。</p>
        
        <p class="白">奴家井氏文鸞。當二八之芳年。佩閨中之明訓。不幸母氏捐館。深荷嚴父提攜。靜處安閒。無他煩擾。時移物換。又値元宵。聞說洛陽燈市。十分華麗堪觀。已曾分付侍兒翠竹紅霞。前往尋消問息。為何此時尚無回音。多因上林春色。迤逗女子閑心也。春困憭人。不免在此隱几少睡片時。<span class="科">睡介</span></p>
        
        <p class="曲"><span class="牌">仙呂點絳唇</span><span class="科">貼扮翠竹丑扮紅霞同上</span>萬國咸寧。一人有慶。風光好。四海無驚。正値元宵令。</p>
        
        <p class="曲"><span class="牌">混江龍</span>民安國正。堪誇海宴與河清。真個是文施經濟。又喜武定昇平。一霎時斗回寅柄三陽泰。猛可裡律轉乾坤四序寧。桃符遣歲。爆竹傳聲。詩聯獻吉。頌句新清。將椒觴獻酒。以玉翦裁冰。春光都次第行節令。看他那錦繡六街三市。真個也勾引出柳徑花星。</p>
        
        <p class="白">紅霞姐。燈市且喜遊遍。恐小姐等候多時。且回去罷。</p>
        
        <p class="曲"><span class="牌">油葫蘆</span>早奉鸞娘法令行。為探春離卻閨庭。一個兒步匆匆轉過小圍屏。一個喜孜孜走入繁華境。一個意閒閒觀看情和景。一個蟬鬢上簪滿了花蛺蝶。一個裙圍上妝砌小金鈴。一個眼內逗風情。一個心上添佳興。好姐姐只待要看花燈</p>
        
        <p class="曲"><span class="牌">天下樂</span>卻不道有個人兒側耳聽。專欲聞聲。俺怎肯再消停。只怕說小鬼頭貪頑不回應。進了這大門庭。轉過了翠柏亭。纔入紅香境。</p>
        
        <p class="白"><span class="科">貼</span>小姐在此打睡。<span class="科">丑</span>這般春色惱人。虧他睡得着哩。</p>
        
        <p class="曲"><span class="牌">鵲踏枝</span>為春色可憎困。蘭閨女誤青春。苦春懷滿膺。廝索卻春和景明。道花姬動情。<span class="夾白">若不去玩賞呵。</span>只怕白添上了朱顏鬢。<span class="夾白"><span class="科">內作鶯啼驚睡介旦</span>打起黃鶯兒。莫教枝上啼。啼時驚午夢。欲待誦新詩。<span class="科">貼丑</span></span>猛可裡夢覺流鶯。</p>
        
        <p class="白"><span class="科">旦</span>翠竹紅霞。你二人回來了。探得燈事如何。</p>
        
        <p class="曲"><span class="牌">元和令</span><span class="科">貼丑</span>報元宵大放燈。照樓臺羅綺明。一行行仕女佳人。一對對畫轂珠纓。千金笑。風流百種。萬喜與千欣。</p>
        
        <p class="白"><span class="科">旦</span>銀箭銅壺且慢催。玉關金鎖徹明時。誰人對月能閒坐。何處聞燈不見歸。好元宵燈景。與我細說一番。</p>
        
        <p class="曲"><span class="牌">寄生草</span><span class="科">貼丑</span>醉楊柳樓心月。歌桃花扇厎風。香車寶馬爭馳競。調絲品竹聲相應。含宮嚼徵聲相稱。金吾玉漏暫時停。燈光月色頻遙映。</p>
        
        <p class="白"><span class="科">外上</span>花萼樓前雨露新。洛陽城裡太平人。龍銜火樹千燈焰。地湧金蓮萬樹春。呀。女孩兒。你與丫頭在此講些甚麼。<span class="科">旦貼丑見介</span>翠竹紅霞往探春信而回。只見十里紅樓。都是王孫仕女。六街館墅。儘多才子佳人。俺姐姐若去看燈。怕不壓倒紅顏翠黛。<span class="科">貼旦丑唱介</span></p>
        
        <p class="曲"><span class="牌">前腔</span>龍閣下祥光映。鳳城中喜氣生。鰲山上萬盞金蓮競。天街上千朵芙蓉盛。大都中幾許遊人並。韻悠悠簫管最堪聽。整齊齊逐戶戶排春盛。</p>
        
        <p class="白"><span class="科">外</span>晉代風流。時俗以奢相勝。女孩兒既要看燈。丫鬟相伴而行。與你金雀一對。藏在袖中前去。倘遇富豪姊妹。出此較勝。也見井王孫不乏珍寶也。<span class="科">旦</span>多謝爹爹。<span class="科">貼丑笑介</span>小姐卻是喜也。</p>
        
        <p class="曲"><span class="牌">尾聲</span>團團月正明。皎皎燈光映。看簇簇遊人欣幸。朵朵花枝嬌顫影。喜孜孜樂昇平。又遇着熙熙節令。有多少俊佳人步月行。似飄飄廣瀛。如紛紛仙境。<span class="夾白">小姐。你到其間呵。</span>管取情欣欣笑語樂盈盈。</p>
        
        <p class="落詩">千門萬戶樂新春。<br />三五良宵月掛銀。<br />聞道洛陽燈似錦。<br />出門俱是看燈人。</p>
        
        <h2 id=ch4 class="chapter"><span class="齣題">第四齣　玩燈</span></h2>
        
        <p class="曲"><span class="牌">生查子</span><span class="科">生上</span>子夜萬花香。皓月清輝朗。欲去樂遊場。閒把情懷暢。</p>
        
        <p class="白">鳳閣鰲山接漢。洪鐘畫鼓轟雷。一天星斗下樓臺。光映錦城霞海。蓮燭煇煌柳陌。星毬燦爛花街。揚鞭爭道五侯來。是處車填馬隘。小生前者山兄別去。不覺光陰瞬息。又値元宵。洛陽市上。燈火異常。今欲步月觀燈。且喚家僮分付。彩鶴何在。<span class="科">小淨上</span>自家名喚彩鶴。平生最喜耍樂。日間與相公執鞭。晚間與相公暖腳。惹得他高興起來。取出一件東西。其實有些兇惡。頭子豹綻青筋。根下毛衣落索。他狠毒毒望裡邊一篙。俺忍着痛掏摸。也只是不倒金鎗。試把屁股扭上一扭。就像似螃蟹吐沬。官人有何分付。<span class="科">生</span>今乃元宵佳節。洛陽市上。燈火異常。可喚車夫。晚間駕牛犢輕車。月下接我回家。<span class="科">小淨</span>曉得。</p>
        
        <p class="曲"><span class="牌">中呂粉蝶兒</span><span class="科">生上</span>燈市無雙。<span class="夾白">看了這</span>燈市無雙。恍疑是海上山蓬萊方丈。好一個錦繡排場。遇良宵。逢麗景。止不住心情豪放。俺這裡步步入花鄉。絕勝似紫絲屏障。<span class="科">下</span></p>
        
        <p class="曲"><span class="牌">泣顏回</span><span class="科">旦貼丑上</span>勝概不尋常。一片銀蟾清朗。王孫公子。見佳人士女成行。珠簾翠幌。一團嬌斜倚雕欄上。喜孜孜攜手偕行。笑吟吟並偶成雙。</p>
        
        <p class="曲"><span class="牌">上小樓</span><span class="科">生上</span>俺只見荷花燈上浴鴛鴦。恰便似神女會巫陽。愛殺他情聯比翼。永不分張。嫦娥真可想。伐木有吳剛。恨只恨這路漫漫。恨只恨這路漫漫。一霎時怎得嬋娟降。那能彀仙子下雲房。<span class="科">下</span></p>
        
        <p class="曲"><span class="牌">泣顏回</span><span class="科">旦貼丑上</span>良宵三五好風光。大人家兒女。舉止端莊。乘鸞來去。望瓊宮玉闕清爽。賞心樂事足歡娛。儼似遊蓬閬。煖溶溶春透屠蘇。冷瀟瀟竹舞琳琅。</p>
        
        <p class="白"><span class="科">生冲上介旦下介生扯丑介丑</span>啐。張釋之罵嗇夫。好個虎精。<span class="科">生</span>未央宮貼梅粧。好個花面。<span class="科">旦叫丑介</span>紅霞。<span class="科">丑下介生</span>好個女娘也呵。</p>
        
        <p class="曲"><span class="牌">黃龍袞犯</span>嬌滴滴上苑。花枝。嬌滴滴上苑花枝。整齊齊越羅氅裳。窄勾勾步出金蓮。窄勾勾步出金蓮。玉纖纖素華在掌。知他是周鄭吳錢趙李張。卻教我何處問行藏。恨匆匆叫着丫鬟。恨匆匆叫着丫鬟。聲杳杳不知何向。<span class="科">下</span></p>
        
        <p class="曲"><span class="牌">撲燈蛾犯</span><span class="科">旦貼丑上</span>密層層綺霞圍夜屏。香馥馥錦雲藏春盎。閃爍爍簾幕垂。節錚錚玉鉤兒聲蹌。一朵朵梨花剪冰。一點點瓊宮裡滴玄霜。輕拂拂花梢弄影。亂紛紛忽驚簫管奏琳瑯。<span class="科">下</span></p>
        
        <p class="曲"><span class="牌">上小樓</span><span class="科">小生淨末眾上介</span>碧澄澄。天籟鳴。清靄靄。錦城坊。俺只見月色溶溶。俺只見月色溶溶。夜色迢迢。天色蒼蒼。又只見簇簇花燈。又只見簇簇花燈。氳氳輕霧。彌彌輕漾。悄寒生。玉壺冰藏。<span class="科">眾扮鬼判舞上渾介</span></p>
        
        <p class="曲"><span class="牌">前腔</span><span class="科">眾</span>險險險㑳搜判像。惡惡惡夜叉形狀。舞舞出恨蝠遲。跳跳顯喜迎龐。謳謳啞啞笛聲嘹喨。喳喳喳象板隨腔。支支的一派笙簧。咚咚的轟雷畫鼓。急尖尖鑼鳴鉦擊響璫璫。</p>
        
        <p class="曲"><span class="牌">尾聲</span>月團圞。人歡暢。滿地紗籠映月光。月有清明花有香。</p>
        
        <h2 id=ch5 class="chapter"><span class="齣題">第五齣　擲果</span></h2>
        
        <p class="曲"><span class="牌">字字雙</span><span class="科">丑上</span>自家生得最清奇。標致。聰明情性世間稀。伶俐。女娘見我笑嘻嘻。撾趣。相思害得藥難醫。非細。</p>
        
        <p class="白">勝日好尋芳。燈光奪月光。慚予被人厭。只欲赴湘江。小子左太冲的便是。家世洛陽。性習豪邁。甘為紈袴。又恥白丁。張孟陽尚不見到。且在此間少待一回則個。</p>
        
        <p class="曲"><span class="牌">前腔</span><span class="科">淨</span>自家生得美容姿。俏麗。冲天學問與山齊。得意。終朝花酒把咱迷。耍戲。十年身到鳳凰池。成器。</p>
        
        <p class="白">午夜漏聲催。行蹤問者稀。天街遊樂處。看盡百花魁。小子張孟陽的便是。洛陽舊第。閥閱名門。食飽膏粱。衣多綾錦。今乃元宵佳節。昨約契友左太冲燈市遊觀。如何不見來。敢是失信了。<span class="科">見介丑</span>人而無信。不知其可也。又云。與朋友交。言而有信。小弟在此拱候多時。<span class="科">淨</span>特來邀你同行。<span class="科">丑</span>去便去。有一件可惡勾當。<span class="科">淨</span>有何可惡勾當。<span class="科">丑</span>我昨晚在燈市回家。乘了一輛太平車子。與小潘兒並車而行。誰想那油頭粉面女子。看見小潘兒美貌。就將果子擲下。滿滿一車。<span class="科">淨</span>你車中有多少果子。<span class="科">丑</span>我車中到沒有一個果子。臉上到有三斤唾沫。<span class="科">淨</span>怎麼臉上有唾沬。<span class="科">丑</span>被那些女娘。一口口啐得我頭青眼紫。<span class="科">淨</span>你沒有福分承受。又道是香唾贈知心。美人唾沫。難得上臉的。我昨晚與你不同。也曾與潘岳並車收了許多瓦屑磚頭。打得我頭青眼腫。<span class="科">丑</span>你也不會享福。打者愛也。撾打翦刺燒。嫖經上寫得明白。依我想起來。還是那女子沒眼力。我是新竹長成不出林。空空如也。<span class="科">淨</span>我如木瓜成果不堪嘗。屑屑云乎。<span class="科">丑</span>我虎頭燕額。羞殺他臉似桃花。<span class="科">淨</span>我鼠目獐頭。強似他面如傅粉。<span class="科">丑</span>他惹得唓呀脂粉氣。怎比我昂昂七尺拔山軀。<span class="科">淨</span>他嗅的酥胸蘭麝香。怎如我磊磊兩條扛鼎手。<span class="科">丑</span>吐津滿面。正好為十姊妹刮涎。<span class="科">淨</span>我瓦屑滿車。偏宜與眾泥水苫蓋。<span class="科">丑</span>閑話休說。昨夜月色朦朧。所以不逢青眼。<span class="科">淨</span>今乃元宵佳節。你看銀蟾皎潔。必然逢着知音。<span class="科">丑</span>去去更沒香車。<span class="科">淨</span>走走休教落後。</p>
        
        <p class="曲"><span class="牌">六么令</span>沒情沒趣。好交人心動神疲。古云逐物意方移。燈市裡。共徘徊。要圖擲果滿車去。<span class="科">下</span></p>
        
        <p class="曲"><span class="牌">普天樂</span><span class="科">旦貼丑上</span>喜良宵。逢佳會。月團圓。人歡聚。燈光照。燈光照。遍徹清虛。儘傲遊。共樂雍熙。<span class="科">合</span>呀。看紛紛似蟻。笙歌雜鼓吹。其實是陽春一布。萬物光輝。</p>
        
        <p class="曲"><span class="牌">朝天子</span><span class="科">丑上</span>逞風流美儀。就月前轉迴。寶車兒碾得香塵起投南向北。看穿東過西。俏多情。沿街立。看紅顏出奇。覷豐姿標致。笑兮倩兮。美目盼兮。只待果投來珍異。<span class="夾白">那個慈悲好善的奶奶觀世音。賞我一個果子殼兒。也不空交我走這一遭。<span class="科">小淨</span>過來。老娘與你一個果子。與你一個黑溜偢蕎麥的餃餌。<span class="科">丑</span>啐。</span>強遭瘟。真沒趣。<span class="科">下</span></p>
        
        <p class="曲"><span class="牌">普天樂</span><span class="科">眾</span>里中兒。知誰遇。唾面乾。全無愧。何方的。何方的。亡命頑皮。只載得明月空回。<span class="科">合前</span></p>
        
        <p class="曲"><span class="牌">朝天子</span><span class="科">丑</span>過花溪柳堤。入錦叢繡圍。最可人噴鼻芳馨味。佳人仕女。看盈盈整齊。傾國姿。多嬌麗。<span class="夾白">小姐。你看那壁廂潘安仁來了。取果擲之。<span class="科">旦</span>取果子來。<span class="科">貼</span>不曾帶得來。<span class="科">旦背云</span>不若就將金雀擲之。<span class="科">擲介生接金雀介生</span></span>問因何笑嘻。作如斯情意。可疑動疑莫妄疑。早難道意孚心契。羨嬋娟。皆知趣。<span class="科">下</span></p>
        
        <p class="曲"><span class="牌">普天樂</span><span class="科">眾</span>白面郎。誠佳麗。真才俊。誇出世。燈月下。燈月下。悄立潛窺。恨殺他徑路無媒。<span class="科">合前</span></p>
        
        <p class="曲"><span class="牌">朝天子</span><span class="科">淨上</span>見銀蟾散輝。喜花燈點齊。覷星橋火樹多奇異。綺羅叢裡。望霓裳羽衣。看嬌娥。皆修媚。逞堂堂貌儀。整花花冠髻。走回笑回還更回。早難道踏枝不遇。<span class="夾白">那個善菩薩。與我一個果子。也不枉空走了這一遭兒。<span class="科">小淨</span>過來。老娘與你一個果子。<span class="科">淨</span>什麼果子。<span class="科">小淨</span>四楞方的板磚。拳頭大的鵝卵石。<span class="科">眾下淨</span>打了脊梁。</span>揣羞顏。忙回去。<span class="科">下</span></p>
        
        <p class="曲"><span class="牌">普天樂</span><span class="科">生上</span>月明中。回家裡。群擲果。知何意。<span class="夾白">方纔車上坐着。見許多女娘。悅吾容貌。以果擲之。果中又有金雀一對。但不知誰氏女娘。擲着這對金雀。真是令人可愛呵。</span>寰中寶。寰中寶。曠世誠稀。似雙雙並蔕蓮漪。<span class="科">合前</span></p>
        
        <p class="落詩">月下車回菓滿盈。<br />菓中金雀事難憑。<br />東邊日出西邊雨。<br />莫道無晴也有晴。</p>
        
        <h2 id=ch6 class="chapter"><span class="齣題">第六齣　議姻</span></h2>
        
        <p class="曲"><span class="牌">海棠嬌</span><span class="科">旦上</span>春風吹綠鬢。一番花柳更新。草色雜苔痕。<span class="科">貼丑</span>輕煙飛霧潤條紅。上巳佳辰。嗟瞬息。歎逡巡。</p>
        
        <p class="白">滿街楊柳綠絲煙。紅出青春二月天。<span class="科">貼丑</span>好似隔簾花影動。女郎撩亂送鞦韆。<span class="科">旦</span>翠竹紅霞。元宵已過。又遇上巳之時。不覺紅點桃斑。青歸柳眼。光陰梭擲。好景催人。但前者玩燈之時。老員外曾與金雀一對。帶往燈市。只因人煙湊集。一時失去。不知落在何人之手。你兩個妮子。也不替我尋一尋。俺爹爹問及。如何回答。<span class="科">貼</span>那金雀有翅兒的。看見風流才子。年少兒郎。一飛就飛到羅衫袖兒裡去了。叫翠竹那裡去尋。<span class="科">丑</span>你看這丫頭好生胡說。金雀生得嘴尖。臉兒厚。丟的忒會丟。湊的忒會湊。不必巧遮藏。已露真情竇。<span class="科">旦</span>休得多言。員外若問。只說失落燈市中便了。</p>
        
        <p class="曲"><span class="牌">一江風</span><span class="科">旦</span>惜芳辰。荏苒韶華迅。已是清明近。好催人。只見嬌鳥啼花。對景歌新韻。欲探金雀音。欲探金雀音。知他屬那鄰。女兒家自是言當慎。</p>
        
        <p class="曲"><span class="牌">前腔</span><span class="科">外上</span>掩重門。無可消閑悶。不語微微哂。<span class="科">見介</span>女裙釵當紉金鍼為甚多唇吻。<span class="夾白"><span class="科">旦</span>孩兒荷承爹爹。將金雀一對。帶往燈市。不料遊人甚多。不知失落何所。方纔在此埋怨丫鬟。不意爹爹聽見。<span class="科">外</span>我兒。我與你金雀一對。失落於燈市中了。<span class="科">歎介</span>可惜可惜。</span>無端失寶珍。無端失寶珍。令吾心似焚。癡兒為甚忘存慎。</p>
        
        <p class="白">丫頭。伏侍小姐入繡房中去。<span class="科">旦</span>磨穿鐵硯非吾事。繡折金針卻有功。<span class="科">旦下外</span>莫信直中直。須防仁不仁。我想女孩兒年已及笄。未曾婚配。自從元宵節後。頗覺顏色支離。不若與他擇一佳婿。成就永世姻盟。養膳我暮年甘旨。豈不是全美之事。院子何在。<span class="科">末上介</span>堂上聞呼喚。階前聽使令。老爺有何分付。<span class="科">外</span>小姐年已及䈂。未曾婚配。你可傳示眾多媒婆。說井王孫家。就此吉辰擇婿。凡洛陽才俊。願入東牀者。賦文鸞詩一章。投入笥匣之內。我這裡擇其善者而從之。百歲姻盟定矣。<span class="科">末</span>小人理會得。<span class="科">外</span>你且聽我道來。</p>
        
        <p class="曲"><span class="牌">馬不行</span><span class="科">外</span>欲議良姻。之子于歸在吉辰。須是才堪班馬。志可屠龍。要步青雲。文鸞詩若也賦清新。鴛幃便可諧秦晉。<span class="科">合</span>才子佳人。一雙兩好言當信。</p>
        
        <p class="曲"><span class="牌">前腔</span><span class="科">末</span>示語諄諄。即去傳言媒妁們。管取門當戶對。女貌郎才。契結朱陳。洛陽才子豈無人。不須徒歎花如錦。<span class="科">合前</span></p>
        
        <p class="落詩">匹配姻親不偶然。<br />須知月老有紅牽。<br />弱冠當諧及笄女。<br />謀事在人成在天。</p>
        
        <h2 id=ch7 class="chapter"><span class="齣題">第七齣　定婚</span></h2>
        
        <p class="曲"><span class="牌">麻婆子</span><span class="科">丑上</span>有詩有詩多才調。仲尼說我學問高。有貌有貌多俊俏。陳平說我最風騷。新大褶。皂羅袍。方巾四角帶兒飄。捲簷金頂纏椶帽。何必文章教爾曹。</p>
        
        <p class="白">打聽豪門招女婿。粧扮風流真可異。若還遇着小登科。不枉為人過一世。自家左太沖是也。年方三十。只因貌陋。不曾娶妻。幸有井王孫家。潑天財物。無子傳宗。止生一女。名喚文鸞。容貌十分標致。如今擇婿成婚。但要作一首文鸞賦。我夜來作得一首。試念一番。<span class="科">念介</span></p>
        
        <p class="詩">文鸞哥。形像類天鵝。<br />尊翁是老鸛。阿伯是仙鶴。<br />青［⿰⿸广匕鳥］為母舅。鴻雁係親哥。<br />沙上鷺鶿枝上鵲。子子孫孫共一窩。嘖嘖。</p>
        
        <p class="白">好詩。此事決然成就。這般好事。不可與張孟陽說。他若知道。定然搶我的買賣。往後街抄過去便了。莫道夜眠清早起。須知還有不眠人。<span class="科">下淨扮張孟陽上</span></p>
        
        <p class="曲"><span class="牌">前腔</span>有才有才誠高妙。淵明見我便折腰。有容有容誠清造。子瑕說我類宋朝。豪家女。把婿招。千歡萬喜擺搖搖。一場好事天來到。指日乘鸞吹鳳簫。</p>
        
        <p class="白">自家婚配皆數定。相女配夫有輕重。若求才貌兩相當。只要中間一條秤。我張孟陽。自從失偶。尚未續絃。且喜井王孫家招婿。只要文鸞詩一章。我昨晚作詩一首。待我念念看。<span class="科">念介</span></p>
        
        <p class="詩">文鸞姐。姓名聞朝野。<br />身穿五色衣。顏色光皎潔。<br />鳳凰尋着他。兩個情牽惹。<br />生下一堆兒。鬧吵吵。拉的拉。扯的扯。</p>
        
        <p class="白">噫。好詩。好詩。此去決然停當。這樣好事。不可令左太沖曉得。若曉得。他必然爭競。不免暗地前去。瞞過他便了。</p>
        
        <p class="曲"><span class="牌">窣地錦襠</span><span class="科">淨</span>時光明媚値春朝。雲淡風輕景色饒。<span class="科">丑上</span>風流瀟灑讓吾曹。何必求筮討六爻。</p>
        
        <p class="白"><span class="科">淨撞丑頭介丑踢淨腳介丑</span>是那個頭頭撞着。<span class="科">淨</span>是那個腳手牽纏。<span class="科">丑</span>元來是張孟陽。<span class="科">淨</span>元來是左太沖。<span class="科">丑</span>穿得這樣齊整。往那里去。<span class="科">淨</span>我去拜新客。你打扮得這樣齊整。將欲何往。<span class="科">丑</span>我去見貴人。<span class="科">淨</span>這般說。走路與鋤田的。話不相同。<span class="科">丑</span>兩人共一個枕頭。各自做夢。請了。<span class="科">丑</span>你說不與我同行。怎麼走到這里來。<span class="科">淨</span>你說不與我同行。怎麼又撞這街上來。<span class="科">丑</span>二者病則一般。<span class="科">淨</span>兩意不可相瞞。兄弟實對你說。你可是井王孫家獻賦。<span class="科">丑</span>哥可是井王孫家獻詩。<span class="科">淨</span>好兄弟。不要參商。放和氣些。大家合夥前去。選中你。我做貼戶。選中我。你做幫丁。娶到家中。我睡上半夜。你睡下半夜。<span class="科">丑</span>休得戲言。大家前去。</p>
        
        <p class="曲"><span class="牌">前腔</span>名家有女貌妖嬌。疑是嫦娥下九霄。洛陽年少兩英豪。同到他家把婿招。</p>
        
        <p class="白"><span class="科">並下末捧盒上</span>擲柳遷喬太有情。名姬清潔玉壺冰。洛陽三月春如錦。分付裁詩着意人。小人井王孫家院子便是。今乃清明吉旦良辰。與我文鸞小姐擇婿。凡是洛陽城中年少子弟。都來投獻詩章。早晨收得一百五六十封。員外看了。俱不中意。如今再將金絲果盒兒。放在此處。且看緣分如何。呀。前面又有許多年少子弟來了。</p>
        
        <p class="曲"><span class="牌">出隊子</span><span class="科">生小生淨丑眾上</span>清明節到。清明節到。寒食春歸御柳條。風輕雲淡日輪高。發盡紅芳小碧桃。同到豪家。把姻親贅招。</p>
        
        <p class="白"><span class="科">末</span>列位詩章。請投此盒。<span class="科">生</span>潘岳敬獻詩章。<span class="科">小生</span>小生葛芹斷。謹投短韻。<span class="科">丑</span>左太沖有詩一首。<span class="科">淨</span>小子張孟陽投詩一律。<span class="科">末</span>列位相公少待。小人捧盒與老爺看。便有回音。<span class="科">丑</span>老管家。左太沖一章。放在上面。攛掇一二。<span class="科">末下介生</span>列位。你看王孫門戶。好生齊整。<span class="科">丑</span>潘安仁哥。我和你什麼冤家對頭。你不該與我同來。<span class="科">小生</span>怎麼不該來。<span class="科">丑</span>有我這般俊。不顯他醜的。古言道得好。嫖莫帶俏。<span class="科">淨</span>他來陪貢。沒他分的。<span class="科">生</span>休得戲言。</p>
        
        <p class="曲"><span class="牌">前腔</span><span class="科">眾</span>豪門深奧。豪門深奧。庭院無風花自飄。綠窗朱戶雀屏高。活潑盆魚趣自饒。一帶清溪。流出小橋。</p>
        
        <p class="白"><span class="科">末上</span>佳章諧鳳侶。新韻合鸞儔。老爺說道。列位相公俱不敢請見。只留潘相公談詩。<span class="科">淨</span>罷罷。井王孫家有眼色。留了古往今來天下有名的一個標致孤老。左太沖。我和你二人好生沒趣。<span class="科">丑</span>張孟陽。就是前者元宵車上。收了唾沫磚頭。今日招親。撞了扶牆摸壁。咱兩個久戀洛陽。料想敵不過潘安仁之貌。不如到他方去。做一個販唾沫的客人。<span class="科">淨</span>我也出外。做一個收磚頭的財主。<span class="科">眾</span>此處不留人。更有留人處。<span class="科">並下末上</span>潘相公。老爺有請。</p>
        
        <p class="曲"><span class="牌">引</span><span class="科">外上</span>喜遇英豪。成就宜家宜室好。</p>
        
        <p class="白">叫院子請潘相公上堂講話。<span class="科">生見介</span>老大人請上。容小生拜見。<span class="科">外</span>不勞。<span class="科">生</span>小生閭閻豎子。唐突高門。敬睹宮牆。不勝欣幸。<span class="科">外</span>洛陽才子。名下無虛。細玩佳章。自生健羨。<span class="科">生</span>拙作愧不成章。<span class="科">外</span>鸞詩不同俗調。中二聯棲竹鳴梧之句。對偶極佳。深得風人之旨。老夫德薄。有女及笄。今獲才郎。終身有托矣。伏惟不棄。永結絲蘿。<span class="科">生</span>多承雅愛。但小生呵。</p>
        
        <p class="曲"><span class="牌">啄木兒</span>庸愚輩。孺子曹。難配名門閥閱高。那西池解語文鸞。豈東方鳴谷鴟梟。<span class="夾白"><span class="科">外</span>不須過謙。但求些須聘物。庶小女于歸有名。<span class="科">生</span></span>多承不鄙諧姻好。止有良工鑿就黃金雀。權作湘江解佩皋。</p>
        
        <p class="白"><span class="科">外</span>呀。這對金雀。前者元宵。老夫與女孩兒帶往燈市。不知失于何處。今潘郎出此為聘。自渠失之。自子得之。始信姻緣非偶。天意有在矣。可喜可喜。</p>
        
        <p class="曲"><span class="牌">前腔</span><span class="科">外</span>見金雀。喜倍饒。前定姻緣不可逃。聽和鳴韻叶關睢。看麟趾永遂桃夭。人緣偶就天機巧。青春成就鶼鶼好。我也不慮頻頻華髮蕭。</p>
        
        <p class="白">院子。後堂快呼兩個丫鬟來。<span class="科">末喚介</span></p>
        
        <p class="曲"><span class="牌">三段子</span><span class="科">貼丑上</span>前廳語招。急趨蹌。恭承服勞。<span class="科">看介</span>偷睛暗瞧。<span class="夾白">呀。</span>是月車郎。堂堂俊髦。<span class="夾白"><span class="科">見介</span>丫鬟叩頭。<span class="科">外</span>可將這金雀與小姐收下。乃是潘相公聘物。<span class="科">貼</span>待我送去。<span class="科">背唱</span></span>郎才女貌真合調。一時入幕賓來到。<span class="夾白">小姐</span>不枉擲果之間。情牽意牢。</p>
        
        <p class="白"><span class="科">下外</span>賢婿今日暫回。老夫擇日奉迎合巹。<span class="科">生</span></p>
        
        <p class="曲"><span class="牌">滴溜子</span>蒙不棄。蒙不棄。星媛下招。承台命。承台命。曷勝雀躍。<span class="科">外</span>玉潤冰清絕妙。何須月老邀。翁先成造。指日乘鸞。共鳴九霄。</p>
        
        <p class="曲"><span class="牌">尾聲</span>天台有路通蓬島。絕勝裴航碾玉膏。雀聘應同駕鵲橋。</p>
        
        <p class="落詩">一首鸞詩着意裁。<br />兩家男女遂和諧。<br />姻緣本是前生定。<br />千里紅絲繫足來。</p>
        
        <h2 id=ch8 class="chapter"><span class="齣題">第八齣　投箋</span></h2>
        
        <p class="白"><span class="科">末扮旗牌上</span>鐵騎橫驅湖海塵。金戈直指障天雲。不知南北功多少。羞作麒麟第二人。末將乃鎮守河東都督山爺麾下旗牌是也。俺老爺蓋世功名。超群武略。看他為盛世名臣。常欲作山林野士。此乃人各有志。志各不同。大抵名公夙成蘊藉。非俺輩所能深知。且在轅門伺候則個。忽聽金鼓聲喧。已是山爺升帳了。<span class="科">小生扮山濤眾隨上</span></p>
        
        <p class="曲"><span class="牌">菊花新</span>耿耿心懷一寸丹。欲成大用濟時艱。孫武袖中看。不負名題簡翰。</p>
        
        <p class="白">承命辭金闕。長軀握虎符。劍剸分巨蟒。馬足蹀晨鳧。列陣同山島。屯營作亞夫。太平無以報。願上萬言書。下官久欲放情山水。不意天子下詔寵頒。目今鎮守河東。且喜征塵不動。羽騎不飛。永息狼煙。稍閑士馬。有契弟潘安仁。今欲請來。與他遨遊名峪。昨晚燈下。修成書箋一封。不免差官前去。叫旗牌官傳令。喚差官進來。<span class="科">末</span>得令。聽差官何在。<span class="科">丑扮差官忙上介</span></p>
        
        <p class="曲"><span class="牌">皂皮鞋</span>鬢兒斑。背兒彎。腿痛腰疼行路難。長吁短歎自悲酸。要求致仕養家難。</p>
        
        <p class="白"><span class="科">見介小生</span>差官老了。<span class="科">丑</span>差官不老。<span class="科">小生</span>既不老。怎麼髮都白了。<span class="科">丑</span>差官頭髮雖白。心裡卻是黑的。<span class="科">小生</span>如今差你送書。你可去得。<span class="科">丑</span>求寬限幾年。<span class="科">小生</span>方纔說不老。怎麼說寬限幾年。<span class="科">丑</span>小官若到洛陽。背折腰彎。往還須得五年。<span class="科">小生</span>胡說。此書送至洛陽潘安仁相公處投下</p>
        
        <p class="曲"><span class="牌">好姐姐</span>洛陽遠隔數關。思故友。特傳雲翰。公差遠涉。須當勿憚煩。<span class="科">合</span>宜急返。天涯兄弟垂青眼。莫為崎嶇行路難。</p>
        
        <p class="曲"><span class="牌">前腔</span><span class="科">丑</span>領文非同等閑。這差使自然經慣。星移電走。洛陽聞杜鵑。<span class="科">合前</span></p>
        
        <p class="落詩">領命別河東。<br />洛陽有路通。<br />雲箋書一紙。<br />道路萬千重。</p>
        
        <h2 id=ch9 class="chapter"><span class="齣題">第九齣　成親</span></h2>
        
        <p class="曲"><span class="牌">生查子</span><span class="科">外上</span>徹底映冰壺。更喜恢弘度。佳婿近乘龍。與我光門戶。</p>
        
        <p class="白">無子繼書香。心中暗慘傷。幸欣容德女。配此寧馨郎。院子何在。<span class="科">末上</span>人隨皎皎金波月。輦帶錚錚玉柳風。百輛寶車珠箔捲。千條紅燭絳紗籠。<span class="科">外</span>今乃良辰吉日。昨日命你喚下賓相。可曾到否。<span class="科">末</span>已在廳前伺候。<span class="科">喚介淨上</span>全仗周公禮樂。讚成秦晉歡娛。賓相見老爺。<span class="科">外</span>小姐今日配與潘生。敢煩先生讚禮。<span class="科">淨</span>當得效勞。良時已到。就請二位新人參拜天地。伏以秦樓年少真淑女。漢苑風流傅粉郎。移步尊前行吉禮。匆匆佳氣滿華堂。</p>
        
        <p class="曲"><span class="牌">前腔</span><span class="科">生</span>傳報喜天緣。銀漢橋橫渡。<span class="科">旦</span>環珮自風清。雲鬢輕籠霧。</p>
        
        <p class="白"><span class="科">淨</span>一對新人牽出來。<span class="科">末</span>怎麼說。<span class="科">淨</span>絲幕牽紅。同上花氈。先拜天地三界。<span class="科">拜介</span>拜。興。次拜太山高堂。<span class="科">拜介</span>夫妻對拜。禮畢。請揭方巾。撒帳東西南北中。二三五點喜相逢。飽學相公穿着綠。多嬌小姐滿身紅。傳芳堂上行家禮。聚景軒前飲玉鍾。喫得七紅沉醉後。牢拴緊閉暖屏風。明年生下五男并二女。一家和氣暖溶溶。撒帳已畢。賓相請出。又有花紅。又有酒喫。<span class="科">下</span></p>
        
        <p class="曲"><span class="牌">錦堂月</span><span class="科">生</span>婚賴鸞書。姻盟帝府。光彩喜增門戶。玉潤冰清。樂事早從天付。幸絲蘿松柏交扳。羨美玉蒹葭倚附。<span class="科">合</span>同歡晤。真個是義結朱陳。姓交齊魯。</p>
        
        <p class="曲"><span class="牌">前腔</span><span class="科">旦</span>得助。獲配名儒。慚非淑女。金雀已占前數。百歲良緣。願取唱隨同步。郎不忝朱履簪纓。妾自愧荊釵裙布。<span class="科">合前</span></p>
        
        <p class="曲"><span class="牌">醉翁子</span><span class="科">旦</span>休負。向芸窗勤磨月斧。親看嫦娥。早登天府。<span class="科">生</span>良晤。但學淺才疎。不是名朝君子儒。<span class="科">合</span>齊歌舞。聽譙樓頻傳銀箭。漏滴銅壺。</p>
        
        <p class="曲"><span class="牌">僥僥令</span><span class="科">眾</span>銀蟾光盡吐。人世照雙珠。花燭交輝。歡娛處。恰便似效鸞凰棲碧梧。</p>
        
        <p class="曲"><span class="牌">尾聲</span>笙簫冷咽良宵度。女貌郎才天下無。惟願和鳴永翕如。</p>
        
        <p class="落詩">洞房花燭小登科。<br />桂室蘭閨喜氣多。<br />貯看螽斯雙叶慶。<br />九苞佳夢勝南柯。</p>
        
        <h2 id=ch10 class="chapter"><span class="齣題">第十齣　守貞</span></h2>
        
        <p class="曲"><span class="牌">卜算子</span><span class="科">貼扮巫彩鳳上</span>簾外雨初晴。鶯聲入夢驚。落花飛絮總關情。怪得春來多病。愁脈脈。淚盈盈。</p>
        
        <p class="白">翡翠屏開繡幕紅。堪憐名籍教坊中。微雨小亭偏寂寞。海棠凝淚倚東風。奴家巫氏。小字彩鳳。年方二八。尚未適人。芳澤頗佳。覽鏡自憐傾國色。繁華不染。向人羞作倚門粧。自負守貞處子。身偶墮於煙花。心傷薄命佳人。情不耽於聲色。幸喜歌妓數人。趕趁而去。鴇兒龜子。相繼淪亡。所以奴家得全素志。但苦身墮淤泥。被無賴子弟。常時鬧炒。不知何日方是出頭日子。清晨無事。不免喚碧梧焚起香來。撫弄瑤琴一番。以消清暇。多少是好。碧梧何在。</p>
        
        <p class="曲"><span class="牌">字字雙</span><span class="科">小淨扮碧梧上</span>小小花奴巧粧成。潔淨。一心只望脫風塵。執性。東鄰西舍按歌聲。堪聽。吾家門戶冷清清。沒興。</p>
        
        <p class="白"><span class="科">貼</span>一壁廂裝香過來。待我撫瑤琴一番。消遣情懷。<span class="科">小淨裝香介</span>清商調綠綺。香篆嫋金猊。</p>
        
        <p class="曲"><span class="牌">懶畫眉</span><span class="科">貼</span>金猊香嫋午風輕。綽注吟猱指下生。移商換羽峽猿驚。歌彈流水高山調。舉世寧無鍾子聽。<span class="科">撫弄琴介</span></p>
        
        <p class="曲"><span class="牌">雙勸酒</span><span class="科">淨丑末外同上</span>不耕不種。如梟如獍。博友酒朋。氣求相應。章臺柳色正青春。恃豪強隨意猙獰。</p>
        
        <p class="白"><span class="科">丑</span>自家左太沖是也。<span class="科">淨</span>自家張孟陽是也。<span class="科">外</span>自家梁國手是也。<span class="科">末</span>自家藎禪師是也。<span class="科">淨</span>左太沖。我和你離了洛陽。來到這裡。幸遇梁太醫藎禪師。十分契合。今日清明時節。同到翠館一遊。但不知此處是那個姊妹家裡。<span class="科">外</span>來此是巫彩鳳家裡。他是個絕標致女子。未曾梳籠過的。彈得好琴。你聽裡面琴聲嘹喨。有趣。<span class="科">淨</span>這等我進去梳籠他。<span class="科">丑</span>我便復帳。<span class="科">外</span>小子幫閑。<span class="科">末</span>貧僧撮合。就此叫開門。<span class="科">小淨</span>是誰。<span class="科">末</span>阿彌陀佛。是貧僧。<span class="科">小淨</span>清晨早起。就來抄化。<span class="科">末</span>不是抄化。送兩個知趣幫襯的孤老。與你彩鳳姐。<span class="科">小淨</span>我姐姐誓不接客。免勞下顧。<span class="科">丑</span>下顧下顧。也不須推故。久聞巫彩鳳緊閉幽閨花戶。<span class="科">淨</span>我們年少風流。此是青樓道路。今來梳籠成婚。請他上牀脫褲。<span class="科">淨</span>我的掛斗粟而不垂。<span class="科">丑</span>我的形如剝兔。只恐你姐姐喫虧。帶了這太醫調護。<span class="科">小淨</span>出去出去。<span class="科">丑</span>出去。不曾進來。便推出去。<span class="科">外</span>巫娘拜揖。此是張左二位相公。遠從洛陽來此遊玩。久慕芳容。特來造拜。案上有瑤琴。請彈一曲。<span class="科">丑</span>彈個四句半我聽。<span class="科">淨</span>拿過三絃子耍一耍。<span class="科">末</span>到是普庵咒兒為奇。<span class="科">外</span>不如生藥名兒絕妙。<span class="科">小淨</span>我姐姐知音彈與知音聽。<span class="科">丑</span>唗。胡說。小娘家拿班做勢。我們乃是洛陽才子。年少風流。非比庸夫俗子。與我相交。絕是有道理的。<span class="科">貼</span>你是洛陽才子。料不如擲果潘安仁。<span class="科">淨</span>呀。潘生之名。傳揚天下。所以女子皆知。姐姐你不曉得。我是潘安仁前輩。<span class="科">貼</span>潘安若比尊前貌。擲果車來無艷粧。<span class="科">丑</span>我二人只因眾女娘擲得果子太多了。這副粉妝成玉碾就一對標致臉兒。打上許多痘疹瘢。望賢姐不棄。早遂于飛之願。</p>
        
        <p class="曲"><span class="牌">駐雲飛</span><span class="科">貼</span>不用閒爭。我是美玉無瑕豈玷蠅。心地常清淨。一片如冰鏡。<span class="夾白">嗏。</span>野蔓與閒藤。休思淫奔。獨守閨幃。不似楊花性。若要相逢除再生。<span class="科">下</span></p>
        
        <p class="曲"><span class="牌">前腔</span><span class="科">眾</span>行濁言清。仔細思之實可憎。走遍煙花境。誰不相親敬。<span class="夾白"><span class="科">小淨</span>是那個敬你。<span class="科">丑</span>他愛我軟款情懷。<span class="科">淨</span>他喜我溫柔情性。<span class="科">丑</span>他道我歪唇缺嘴。如海螺杯斜嵌珍珠。<span class="科">淨</span>他道我麻面鬍鬚。如羊肚石倒栽蒲草。<span class="科">外</span>他道我四時春藥。千金不倒之方。<span class="科">末</span>他愛我上下光頭。通宵徹夜之妙。你與姐姐說。不要輕慢人。嗏。</span>何必恁相輕。這般薄倖。冷面如冰。視我如梟獍。只教你蕭牆禍必生。</p>
        
        <p class="白"><span class="科">小淨</span>列位相公。在此花亭少坐。待我將言語徐徐勸動姐姐。成就也不見得。<span class="科">眾</span>言之有理。借你花亭取樂一回。你進去叫你姐姐看些好茶來。取些小菜與我們喫酒。<span class="科">小淨</span>閉門不管窗前月。一任梅花自主張。<span class="科">下淨</span>掃興。這等標致的小娘。怎麼不肯接人。<span class="科">丑</span>張兄。他要高擡時價。做出如此行藏。我們只在此花亭飲酒。要他出來相陪。<span class="科">外</span>還是左兄言之有理。極是曲體人情。<span class="科">末</span>我們就在此花下玩賞一番。那巫彩鳳定然出來相陪。且看酒過來。<span class="科">飲酒介</span></p>
        
        <p class="曲"><span class="牌">前腔</span><span class="科">眾</span>小小園亭。別是幽奇可適情。假石堆山徑。花木多繁盛。<span class="夾白">嗏。</span>數點遠風清。霞天相映。寫入丹圖。妙似蓬壺境。樂以忘憂世念輕。</p>
        
        <p class="白"><span class="科">小丑扮皮笊筣上</span>酒是人間祿。神仙祖代留。春為花鬭巧。日夜好風流。三杯和萬事。一醉解千愁。若無花共酒。孩童白了頭。小子皮笊筣便是。平日無他活計。專要白喫人的東西。適間看見梁太醫藎和尚哄了兩個惡少年。到巫彩鳳家去了。不免撞將去。白喫他一頓。多少是好。<span class="科">見介</span>四位請了。恕小子來遲之罪。<span class="科">外</span>足下並不相識。沒有奉請。何故言遲。<span class="科">小丑</span>小子叫做皮笊筣。向者已曾奉擾過的。就忘懷了。<span class="科">末</span>不請自來。真為可笑。<span class="科">小丑</span>老藎你喫十方的。我喫二十方的。道路各別。養家一般。何故斷人咽喉之路。<span class="科">丑</span>兄不必如此說。酒肴頗有。任你喫就是。<span class="科">小丑</span>此公有趣。四海之內。皆兄弟也。在家不會迎賓客。出外方知少主人。知兄大量寬弘。疎財仗義。<span class="科">飲酒諢介</span>飲一杯精神康健。飲二杯觔力不衰。飲三杯有喜有慶。飲四杯無病無災。飲五杯朱顏不改。飲六杯世不白頭。飲七杯增福增壽。飲八杯滅罪消災。飲九杯官居一品。飲十杯掛印封侯。賣藥的。一個月多看他四五樣蹊蹺大病。做和尚的。七晝夜水陸道場。<span class="科">淨</span>如此巧言奉承。不中用的。只行我們一令。憑你喫醉就是。<span class="科">小丑</span>請發號何如。<span class="科">淨</span>要個天。要個地。要個廿四。要個不怕你。要個古人不如你。<span class="科">丑</span>小子便說。天有酒星。地有酒泉。家有廿四樣河清酒。嘗也不怕你。聞也不怕你。<span class="科">淨</span>那個古人。<span class="科">丑</span>杜康不如你。儀狄不如你。<span class="科">淨</span>小生便說。天有龍肝。地有鳳髓。家有廿四樣珍羞味。煎也不怕你。炒也不怕你。<span class="科">丑</span>那個古人。<span class="科">淨</span>易牙不如你。陳平不如你。<span class="科">外</span>小子便說。天有天南星。地有地骨皮。家有廿四樣君臣藥。病也不怕你。疾也不怕你。<span class="科">末</span>那個古人。<span class="科">外</span>盧醫不如你。扁鵲不如你。<span class="科">末</span>貧僧說。上有天堂。下有地獄。家有廿四眾付應僧。吹也不怕你。打也不怕你。<span class="科">外</span>那個古人。<span class="科">末</span>釋迦佛不如你。觀世音不如你。<span class="科">小丑</span>妙妙。請酒。<span class="科">眾</span>說得纔喫。<span class="科">小丑</span>天不生無祿之人。地不長無根之草。家有廿四層樺皮臉。羞也不怕你。罵也不怕你。<span class="科">丑</span>那個古人。<span class="科">小丑</span>柳龍卿不如你。胡子傳不如你。<span class="科">眾</span>你的令祖令兄是喫白東西的都元帥。請喫請喫。<span class="科">小丑</span>我們喫個流星趕月如何。</p>
        
        <p class="曲"><span class="牌">前腔</span><span class="科">眾</span>趕月流星。好酒斟來五六瓶。果子無餘剩。魚肉都乾淨。<span class="夾白"><span class="科">小丑</span>嗏。</span>財主要天生。飽餐高興。盛擾尊前。感激情難盡。明日還來續此行。</p>
        
        <p class="白"><span class="科">下淨笑介</span>皮笊筣喫得精空。何以取樂。<span class="科">末</span>這個皮笟筣。欺貧僧妓館飲酒。故此放膽白喫。如今城西新蓋一所五道將軍廟。十分齊整。又且僻靜。我們將此酒肴。到那裡行樂一番。<span class="科">小丑暗聽介眾</span>就此前行。欲避猖狂士。須投古廟中。<span class="科">共下小丑</span>殺人可恕。情理難容。這個禿狗骨頭。這等可惡。如今攜了酒。到五道將軍廟裡去了。我不免去到那裡等他。<span class="科">走介</span>好廟宇。上面奉着五道將軍牌位。誰家捨得袍帶盔在此。我有道理。不免將此衣帽穿戴起來。扮做五道將軍。待他來時。一頭撞將起來喫酒。有何不可。<span class="科">眾攜酒盒上</span>略行三五步。咫尺到廟堂。<span class="科">丑</span>來此廟中。這神像塑得甚好。將酒過來。先祭神。然後取樂。<span class="科">眾</span>我們大家一拜。<span class="科">小丑喫酒眾拜介</span>好靈神。這菩薩元來是個活的。快將酒過來斟。<span class="科">末</span>元來是皮笟筣。<span class="科">小丑</span>這是四位願與我喫。不是白喫你的。請了。<span class="科">眾諢介下</span></p>
        
        <h2 id=ch11 class="chapter"><span class="齣題">第十一齣　分雀</span></h2>
        
        <p class="曲"><span class="牌">謁金門</span><span class="科">旦上</span>驚時變。自覺心如懸箭。方痛椿庭哀未展。又誦離鸞怨。<span class="科">貼</span>深幸鴛幃繾綣。忽報畫眉人遠。別酒纔斟。紅雨線。忍見縈牽。</p>
        
        <p class="白"><span class="科">旦</span>怕捲珠簾下玉鉤。依前春限鎖重樓。風裡落花誰為主。思憶鴛鴦恨轉悠。<span class="科">貼</span>青鳥忽傳雲外信。鸞皇驚散合歡儔。眼看東西景。共把淚痕流。<span class="科">旦</span>奴家蒙爹爹大恩。招贅潘安仁為婿。正欲盡甘旨。少申孝思。誰想二豎為殃。昊天不憫。老父一時疾作。身歸泉府。雖則祭葬以禮。中心難止悲傷。今潘安仁又接山公書札。急欲赴召。意圖進取功名。但功名大事。不可強留。翠竹。你可收拾行李。備辦酒筵伺候。<span class="科">貼</span>小姐。一應事體。俱已完備。但小姐如今雖則放相公遠行。倘一朝鬆金釧。減玉肌。那時追悔莫及。不若依翠竹說。留相公在家的好。<span class="科">旦</span>說那裡話。</p>
        
        <p class="曲"><span class="牌">園林好</span>功名事。非同偶然。何須慮離鸞拆鴛。但願得鵬程鶚薦。歸來日。永團圓。夫和婦。拜蒼天。</p>
        
        <p class="曲"><span class="牌">江兒水</span><span class="科">生上</span>契友書投至。心交情意堅。匆匆行色難留戀。一肩負得琴和劍。陽關三疊情無限。怕聽驪歌聲囀。淚濕絞綃。頃刻化成冰霰。</p>
        
        <p class="白"><span class="科">見介旦</span>相公。我和你鳳儔乍協。鴛枕初溫。不意先父大事甫完。山公書劄忽至。相公之去意甚殷。賤妾之寸心實亂。惟冀早圖進取。銳志前程。君家身上青雲。休使奴有白頭之歎。則妾幸矣。<span class="科">生</span>小姐說那裡話。</p>
        
        <p class="曲"><span class="牌">五供養</span>姻盟非淺。這金雀雙雙。實係有緣。良宵諧鳳卜。新韻叶鸞箋。<span class="科">旦</span>月車欣見。不料永諧姻眷。今朝雖忍別。有日整歸鞭。萬里青雲。必須黽勉。</p>
        
        <p class="白"><span class="科">生</span>前程之事。不須小姐叮嚀。有潘安仁之才。何難晝錦榮歸。但與卿分手。不能朝夕相對。以為恨耳。<span class="科">旦</span>君之心即妾之心。奴今將金雀一對。分而為二。各收其一。時復玩之。身雖兩隔天涯。君之見妾。猶妾之見君矣。<span class="科">生</span>小姐言之有理。便當各留其一。</p>
        
        <p class="曲"><span class="牌">玉交枝</span>雀分人遠。兩情傷。心牽意懸。古來曾合延平劍。又還聞浦水珠旋。天涯頃刻愁怎言。長亭遙。望鬆金釧。須早寄魚書雁箋。苦分襟斷鴻飛燕。</p>
        
        <p class="曲"><span class="牌">川撥棹</span><span class="科">旦</span>杯相餞。兩情濃。惜斷絃。看雙雙玉筯潸然。看雙雙玉筯潸然。一寸愁腸已似剜。這離愁有萬千。那離愁有萬千。</p>
        
        <p class="曲"><span class="牌">尾聲</span><span class="科">生</span>西風馬繫垂楊畔。早向長途趲玉鞭。直待一舉成名返故園。</p>
        
        <p class="落詩">金雀輕分兩別離。<br />未知何日是歸期。<br />丈夫事業當恢廓。<br />萬里雲程及早時。</p>
        
        <h2 id=ch12 class="chapter"><span class="齣題">第十二齣　指引</span></h2>
        
        <p class="曲"><span class="牌">梨花兒</span><span class="科">丑上</span>巫家彩鳳真嬌艷。教坊獨把聲名占。我心欲要效鶼鶼。<span class="夾白">嗏。</span>冤家不肯相憐念。</p>
        
        <p class="白">自家左太沖便是。鶻突過了半生。常效顰于西子。每甘食于侯鯖。老父乃皮臉長老。我祖是哺啜巨卿。相處的是群丟潑打。使動的是幫閑志誠。往旺處飛的鴿子。不知趣的蒼蠅。只因與潘安仁鬭美。被他壓下八九十層。沒奈何走到河中大郡。看上巫彩鳳。嫋娜娉婷。欲要與他鸞交鳳友。月下老未定姻盟。總休題偎紅倚翠。不能勾取樂調情。止不住滿懷春興。只得去曲意奉承。當時雙膝跪下。說前世娘。可憐見。賞我一個美甘甘香噴噴櫻桃小口。他就劈面一巴掌。說誰看上黑魆魆臭哄哄解手茅坑。我着了惱。跑起來。拉朋友。往外便走。又撞着皮笟筣沒廉恥的。白白喫了許多果盒春盛。這肚子裡不出頭悶氣。難以消受。怎得個賽太歲。把歪辣骨。弄得他七星八零。呀。那壁廂有個公門牌子哥來。我且在此聽他說什麼。</p>
        
        <p class="曲"><span class="牌">前腔</span><span class="科">淨扮公差上</span>公門走卒心如箭。飲酒喫食無足厭。終朝喫了賺銅錢。<span class="夾白">嗏。</span>強似開個招商店。</p>
        
        <p class="白">自來生得粗暴。三代流傳家教。父親見當鋪兵。哥哥善能擡轎。惟有小子多能。投充都府快皂。打人不敢回手。官府讓我前導。腰懸三股麻繩。手執一張火票。有錢的假意商量。無錢的苦死鬧炒。朝廷說我賢能。勑賜這頂氈帽。總然犯法違條。滿拚棄此官誥。<span class="科">笑介</span>今日頑是頑笑是笑。有這樁公事在身。交我如何區處。<span class="科">丑上見介扯介淨</span>唗。走開。不要扯壞了我這一件斗陞五皂羅袍。<span class="科">丑</span>怎麼斗陞五。<span class="科">淨</span>我對你說。我的出身。我起初是一個館驛中役助皂隸。只因山爺在館驛拜客。我在那裡捧茶。山爺說我中用。將我一陞。陞做捧茶皂隸。捧了三個月。陞我做後堂隨衙皂隸。該我伏侍奶奶。說皂隸去傾馬桶。我到衙中。七大八小傾了刷了洗了。十分乾淨。中了奶奶意。與山爺說。將這個傾馬桶的皂隸陞一陞。陞做一個燒火的皂隸。我就往廚房到任。且是燒得好火。老爺說又該陞了。陞我做聽差皂隸。昨日方交代。今日就有差。<span class="科">丑</span>哥甚麼差。<span class="科">淨</span>你不曉得。我們這個山爺。與洛陽潘相公交好。前日差官送書請他。說道將已到此。傳令辦了許多酒席。分付我喚官妓侍酒。實不相瞞你說。平日不曾走花街柳巷。又且不曾叫過牌票。為此心下十分難處。<span class="科">丑</span>牌頭。這個何難。小子雖是異鄉來你河中。每日專在花街裡行走。但是出色小娘。我都知道。<span class="科">淨</span>這個沒奈何。指引指引。<span class="科">跪介丑</span>請起來。既是老爺分付。要標致官妓。你叫了醜的去。就不停當。卻有一說。那粉頭都將一等答應官府的搪塞。好的都躲了。如今你回去稟過山爺。說河中第一官妓巫彩鳳。年紀幼小。聲色俱全。將火票填他的花名。緊緊藏入袖中。明日叫他去。管取山爺喜歡。還要高陞你。<span class="科">淨</span>這個難為兄長指教。我今日進去稟。明日便來拘喚。<span class="科">丑</span>是則是。你這般去。就是一千個巫彩鳳。也沒有與你看見。<span class="科">淨</span>怎麼去。<span class="科">丑</span>他有個丫頭。名喚碧梧。生得聰明伶俐。兩扇門兒。逐日閉着。但有人叫門。他從門縫兒一看。聽說是公門中的人。巫彩鳳怎麼與你看見。小生這頂方巾。一領道袍。借與你粧做個斯文的相公。只說到他家喫茶喫酒。那時在前廳坐下。不消一個時辰。巫彩鳳必然出來行走。出其不意。撞個滿懷。取出牌票。一條麻繩。套在頸上。猶如溜狗一般。豈不妙哉。<span class="科">淨</span>好計好計。難為盛情。同到酒肆內草酌三杯如何。<span class="科">丑</span>還是小弟請兄一個大醉。換了方巾衣帽。明日行事。</p>
        
        <p class="曲"><span class="牌">大迓鼓</span><span class="科">淨</span>都爺號令嚴。花名火票。硃印書僉。名姬聞說多嬌艷。這番難說費心田。<span class="科">合</span>共飲三杯。休得太謙。<span class="科">豪飲笑介</span></p>
        
        <p class="曲"><span class="牌">前腔</span><span class="科">丑</span>巫姬貌甚妍。金蓮窄窄。玉筍尖尖。若教陪侍明公宴。不須問卜與求籤。<span class="科">合前</span></p>
        
        <p class="落詩">火票喚多嬌。<br />官差莫憚勞。<br />不因漁父引。<br />怎得見波濤。</p>
        
        <h2 id=ch13 class="chapter"><span class="齣題">第十三齣　喚妓</span></h2>
        
        <p class="曲"><span class="牌">普賢歌</span><span class="科">小淨上</span>門庭寂靜故人稀。空有園林花木奇。塵朦粉與脂。空閑牌與棋。絃子琵琶高掛起。</p>
        
        <p class="白">碧梧生得苦命。鳳姐恁般情性。不肯梳籠留人。只要守清愛淨。奴家嘗不着雞腳魚頭。看不見銅錢銀錠。最苦是半夜三更。隔壁姐兒淫聲難聽。急得奴家無可奈何。只得將八寸景東人事助興。今日倘有撞寡門的來顧。只得與他廝弄。</p>
        
        <p class="曲"><span class="牌">前腔</span><span class="科">淨</span>三杯捉月軟如泥。五斗朝天百事宜。方巾四角齊。道袍更出奇。強似公門當皂隸。</p>
        
        <p class="白">自家卜胡便是。承老左指教。今早稟過山爺。將牌票填了巫彩鳳名字。今去喚他。恐他多方躲避。所以穿戴老左的方巾道袍。扮做斯文模樣。只一件。當慣了門戶的人。伸手縮腳。好不自在。怪不得蔡伯喈老先生說。穿的是紫羅襴到拘束我不自在。噯。真個是狀元之才。出口成章。喫了幾杯酒。不覺醉了。說話之間。已到巫彩鳳門首。待我叫門。<span class="科">見介小淨</span>相公醉了。<span class="科">淨</span>我不醉。我是嫖巫彩鳳的。<span class="科">小淨</span>奴家就是。多承下顧。<span class="科">淨</span>果然名不虛傳。姐姐。我醉了。待我睡覺起來。再和你調情。<span class="科">小淨</span>天那。今晚接一個醉孤老來。又要嫖我姐姐。倘醒來。我又沒帳了。乘其酒興。壓倒身上。與他睡去罷。<span class="科">淨</span>走開些。<span class="科">小淨</span>好意與他睡。這般薄情。叫我走開些。不免外邊去。<span class="科">淨</span>那裡去。<span class="科">小淨</span>裡面又不好。外面又不好。難為人。不免做個到拔蛇。騎在他身上。了這場心事。<span class="科">淨</span>騎馬的下來。<span class="科">小淨暗看介</span>觀君不是鴻門儒士。<span class="科">淨</span>覷你不是出色佳人。<span class="科">小淨</span>實對你說。我是彩鳳姐丫頭。名喚碧梧。<span class="科">淨</span>明和你說。我是山爺差來的皂隸。名叫卜胡。<span class="科">小淨</span>既如此。碧梧騙了卜胡。<span class="科">淨</span>卜胡鎖住碧梧。<span class="科">小淨</span>你是那裡來的。<span class="科">淨</span>我是山爺差來的。設席款待佳賓。這張票拘喚歌妓侍宴。你巫彩鳳是頭一名。快叫出來。<span class="科">小淨</span>我姐姐尚未成人。待我替他去罷。<span class="科">淨</span>像你這個歪貨。一條麻繩鎖住。要你東就東。要你西就西。你替得他。好打這丫頭。<span class="科">貼旦上</span>自不整衣毛。何須夜夜嚎。呀。碧梧。為何與他炒鬧。<span class="科">淨</span>炒鬧炒鬧。你且聽我言道。我是山爺公差。捉拿小娘的虎皂。腰下兩條麻繩。手內一張牌票。特來相請姐姐。快去當筵獻笑。<span class="科">貼</span>牌頭哥。自從爹娘死後。有幾個歌妓都自散去了。無人答應。望牌頭哥可憐。遮護一二。情願解簪酬謝。<span class="科">淨</span>休得巧說。且鎖去見山爺。你自回話。老爺不用你。便自罷了。</p>
        
        <p class="曲"><span class="牌">玉胞肚</span><span class="科">貼</span>時乖運否。平白地頓生禍危。自不慣獻舞呈歌。那些個舉案齊眉。<span class="夾白"><span class="科">淨</span>山爺請洛陽潘相公。此去倘有些好處。也不見得。<span class="科">貼</span></span>舍羞忍恥任凌夷。塞翁失馬知凶吉。</p>
        
        <p class="曲"><span class="牌">前腔</span><span class="科">淨</span>人生有幾。且追歡。不必怨悲。你雖然恪守幽閨。也須要應變隨機。<span class="夾白"><span class="科">貼</span>我這般弱質。怎生去得。<span class="科">淨</span></span>我看你腰肢瘦怯不勝衣。會有才郎入品題。</p>
        
        <p class="落詩">含悲忍淚思徬徨。<br />強抱琵琶出教坊。<br />時人休作楊花比。<br />不逐東風上下狂。</p>
        
        <h2 id=ch14 class="chapter"><span class="齣題">第十四齣　開宴</span></h2>
        
        <p class="白"><span class="科">末扮中軍官上</span>滿城佳節近中天。競鬭龍舟弔屈原。袖中剩有芸香草。留與君王辟蠹編。自家河中都督府中軍官便是。我老爺文宗孔孟。武按孫吳。坐鎮都閫。烏臺簇擁。朱旛金蓋。威名素著于朝廷。教令頒行于州郡。看他精神秋月。談笑春風。蜚紫馬英聲。掃蒼鷹痾癥。與星斗以增輝。覺湖山之動色。但西楚人豪。酷愛遊山玩水。為此請得洛陽契友潘安仁到來。恰遇端陽佳節。傳令到翠屏山館排宴。喚下歌妓們伺候。你看香風一陣。想是歌妓來也。</p>
        
        <p class="曲"><span class="牌">窣地錦襠</span><span class="科">小淨丑貼旦上</span>女娘名籍教坊家。檀板銀箏藝果佳。清歌妙舞度年華。占斷排場實可誇。</p>
        
        <p class="白"><span class="科">丑</span>歌妓們叩頭。<span class="科">末</span>今日開筵。與洛陽潘相公玩賞端陽。問水尋山。你們好生小心承應。<span class="科">丑</span>是。不用老爺費心。<span class="科">貼</span>請問老爺是那個潘相公。<span class="科">末</span>是擲果的潘安仁。<span class="科">貼</span>元來是他。<span class="科">丑</span>彩鳳姐。常見你笑比河清。今日聽說潘相公。見你莞爾暗笑。少刻筵間。何不着意溫存。我們攛掇梳籠你罷。<span class="科">貼</span>列位姐姐。休得恁般戲言。</p>
        
        <p class="曲"><span class="牌">七娘子</span><span class="科">生上</span>故人相會情非假。幸論心握手堪佳。<span class="科">小生上</span>幸値端陽。名山如畫。亭館勝官衙。</p>
        
        <p class="白">潘兄。分袂策蹇。倏經歲餘。今屈下臨。有光敝治。<span class="科">生</span>注想如夢。雲翰忽頒。不憚迢迢。復瞻儀範。<span class="科">小生</span>且喜河中翠屏山館頗佳。又値端陽佳節。同與故人一敘。<span class="科">生</span>多謝。<span class="科">末</span>歌妓喚到。<span class="科">小生</span>叫過來。<span class="科">丑</span>歌妓叩頭。<span class="科">生</span>翠圍山館翠圍屏。高步晴巒最上層。但使主人能醉客。何須紅袖拂銀箏。<span class="科">小生</span>佳賓取樂。須用佳人。只恐兄面如傅粉。紅籹輩見之。反為羞澀耳。<span class="科">把酒揖介</span></p>
        
        <p class="曲"><span class="牌">惜奴嬌</span>盞瀉流霞。看山圍黛色。翠柏濃遮。觀瞻處。突兀遠山如畫。繁華。奇葵吐艷。紅榴舒錦。錯萼新蒲插弝。<span class="科">合</span>珠砂寫猙獰艾虎。試看毒魔驚訝。</p>
        
        <p class="白"><span class="科">小生</span>那少年歌妓喚什麼名字。<span class="科">丑</span>他叫做巫彩鳳。尚未成人。<span class="科">生</span>有此美姬。豈無奇遇。<span class="科">丑</span>因他守志固堅。舉止羞澀。<span class="科">小生</span>此乃良家女子行藏動靜也呵。上來送酒與潘相公。</p>
        
        <p class="曲"><span class="牌">黑麻序</span><span class="科">貼</span>烘霞。金盞慵拿。總洛陽年少。十分瀟洒。我一心守志。願甘孤寡。羞答。難當勢焰踏。持杯自歎嗟。<span class="夾白">相公請酒。<span class="科">生</span></span>女兒家。真個是香籠荳蔻。十分幽雅。</p>
        
        <p class="白"><span class="科">小生</span>安仁兄或有意于彩鳳。吾當與兄成之。巫彩鳳。你本生身樂籍。胡得拒人若是。可將素志。逐一敷陳。<span class="科">貼</span>河中城外有狹邪。繡幕巫山彩鳳家。墮足煙花真命薄。獨對東風自怨嗟。守清貞。無所欲。未肯留情南陌金。何曾舉意西鄰玉。堪憐兔絲草。復愛鴛鴦鳥。若將顏色事他人。顏色能有幾時好。此情常恨眉鎖攢。欲言未盡心悲酸。感蒙矜憐將情訴。抱得秦箏不忍彈。<span class="科">小生</span>好有才的女子。聞之令人酸鼻。安仁兄。可羨身在柳陌花街。心實冰清玉潔。堪憐薄命佳人。尤是深閨女子。<span class="科">生</span>巫彩鳳。你既不倚門獻笑。宜擇良配。何必負此韶華。<span class="科">貼</span>改邪歸正。是妾素志。又恐托根失所。故此十年不字耳。<span class="科">小生</span>似此美姬。當諧良配。我便作成你伏侍潘相公。你意下何如。<span class="科">丑</span>他口雖不言。心下其實肯了。<span class="科">小生</span>潘兄尊意何如。<span class="科">生</span>小弟不敢請耳。固所願也。<span class="科">丑</span>老爺主婚。我姊妹三人作伐。乘此良時吉日。就可成親。但求潘相公一物為聘。<span class="科">生</span>小弟與兄別後。入贅井王孫宅上為婿。曾以一雙金雀。遂成秦晉之盟。前者與拙荊分別之時。各留一隻。今日便以一隻金雀。與卿為聘何如。<span class="科">小生</span>絕妙。一妻一妾。傳有名言。才子佳人。世之罕有。巫姬收下金雀。看酒過來。</p>
        
        <p class="曲"><span class="牌">錦衣香</span>守志娃。言非假。未破瓜。多嬌姹。邂逅相逢。便成婚嫁。郎才女貌實堪誇。盟堅金雀。作室宜家。管雲迷巫峽。又何愁鸞孤鳳寡。鴛侶齊飛駕。風流瀟灑。萬恨千愁。一時丟罷。</p>
        
        <p class="白">安仁兄。天色將暮。可同彩鳳諧歸。下官來早恭賀。眾歌妓花銀五兩。花綾五疋。賞他回去。<span class="科">生</span>小生太狂妄了。<span class="科">眾妓謝賞介小生</span>叫皂隸過來。你們好生伏侍潘相公。如違重責。分付回衙。</p>
        
        <p class="曲"><span class="牌">漿水令</span>望清虛銀鉤將掛。見驚飛亂遶歸鴉。柳邊花底步歸衙。分行花燭。絳彩籠紗。齊天樂。歌聲罷。瓊卮顛倒金樽瀉。<span class="夾白"><span class="科">眾</span>稟老爺。已到帥府大街。<span class="科">小生別生介</span></span>今夜裡。今夜裡。暫違清話。好扳取。好扳取。一朵奇花。<span class="科">小生別下生弔場</span></p>
        
        <p class="曲"><span class="牌">尾聲</span><span class="科">小淨</span>忽驚戶外傳聲答。忙啟門闌覷。咱喜見蓮開並蔕花。</p>
        
        <p class="白"><span class="科">眾</span>送相公鳳姐到家。我們告回。明早奉賀。<span class="科">貼</span>列位姐姐。留一位在此相伴。<span class="科">丑</span>潘相公久慣惜玉憐香。他自會偎紅倚翠。列位姐姐也替不得你。你也不要害羞。<span class="科">生</span>有勞你們眾姐姐。明日早來喫茶。</p>
        
        <p class="落詩">與君相見便相親。<br />邂逅相逢第一人。<br />須信良緣皆不偶。<br />燈花連夜報君頻。</p>
        
        <p class="白"><span class="科">小淨弔場</span>我姐姐喜事纔上門。他今日倒得其人了。我不免閉了門也去睡罷。<span class="科">撞淨笑介小淨覷介</span>呸。是卜胡。<span class="科">諢介</span></p>
        
        <p class="落詩">堪歎尊兄沒答煞。<br />受盡老娘多咭咶。<br />放了皂隸不去當。<br />卻來我家作亡八。</p>
        
        <h2 id=ch15 class="chapter"><span class="齣題">第十五齣　打圍</span></h2>
        
        <p class="曲"><span class="牌">高陽臺引</span><span class="科">淨扮齊萬年眾隨上</span>千斤膂力。三尺青鋒。寶刀揮起耳生風。繡旗飄徹漫空。黃池赤子兵戈弄。蒼頭老稚皆驚動。養威蓄銳在山東。聚英豪。皆虎雄。</p>
        
        <p class="白">三山明月練如銀。金鼓喧天振地聞。拂拭鐵衣如玉色。掣旋寶劍動星文。某齊萬年是也。本為商販良民。夤緣航海。遭官兵捕捉。被俺手持利劍。連傷七人。因擁眾為亂。不意相從者眾。遂爾占據登萊。虎踞山林。聚草屯糧。虜男奪女。今日閑暇無事。正是操演之際。大頭小目。你與我擺開陣勢。打圍演武一番。</p>
        
        <p class="曲"><span class="牌">傾杯玉芙蓉</span>曈曈日色映山紅。旗影風雲動。簇簇金鎗。列列蛇矛。對對鋼鞭。赫赫雕弓。紛紛畫戟朱旛控。密密鉤連豹尾叢。聲聲鬨。昂昂勢雄。遙望着迢迢山徑可相通。</p>
        
        <p class="曲"><span class="牌">普天樂</span>鼓聲咚。金聲送。震天雷。鉛錫銃。窮林下。窮林下。蛟兔奔叢。幽谷裡。野鹿潛蹤。提師率眾。須臾打破金城瓮。時未至。暫爾屯糧。事垂成。且也藏鋒。</p>
        
        <p class="曲"><span class="牌">朱奴兒</span>喜心齊。人情洶洶。打圍場。飛禽種種。獸蹄鳥跡皆馳縱。金彈子個個不空。豪興覺偏濃。揚威耀武。滄江魚化龍。谷鳥成威鳳。那時方顯是英雄。</p>
        
        <p class="曲"><span class="牌">節節高</span>長蛇封豕。同易為功。從來武略皆能用。張威勇。識守攻。知輕重。運籌帷幄多擒縱。坐看一鼓乾坤動。<span class="科">合</span>看看玉兔已升東。忙麾大隊歸山洞。</p>
        
        <p class="曲"><span class="牌">尾聲</span>虎軀七尺皆英猛。鐵甲金盔氣象雄。直把中原血染紅。<span class="科">下</span></p>
        
        <h2 id=ch16 class="chapter"><span class="齣題">第十六齣　惜別</span></h2>
        
        <p class="曲"><span class="牌">卜算子</span><span class="科">生上</span>花姿柳眼情方吻。匆匆又在離分。桑弧矢志未全伸。惜別頗增新悶。</p>
        
        <p class="白">杜鵑聲斷隴雲低。草萋萋。思依依。角聲嗚咽悲。須知此別經年隔。腸寸斷。淚交頤。小生自別山妻。來此河中。不料筵間又得巫彩鳳為妾。蒙山兄主盟。與之落籍。雖然煙花妮子。可免玷玉之蠅。但吾功名之事。實欲乘時而進。昨日山兄俞允寫書一封相薦。往見吏部尚書張茂先。已曾與巫姬言過。看他情激于衷。愁盈于臉。使我心傷去遠。魂斷河橋。如今拜辭山兄。迤邐行來。已是府第。且待開門。方可晉謁。且在此伺候。</p>
        
        <p class="曲"><span class="牌">生查子</span><span class="科">小生上</span>才子吐虹霓。上客英名振。聖主作賢臣。吾儕當薦進。</p>
        
        <p class="白"><span class="科">生進見介</span>貴賤見交情。知心在秉誠。<span class="科">小生</span>男兒立大節。先自取功名。<span class="科">生</span>昨承吾兄厚德。令小弟前赴建業。謁見張公。以圖進取。特來告別。<span class="科">小生</span>賢弟英才。斯世所重。昨晚燈下。修書一緘。今付足下前去。寶眷在此。自當照顧。切莫遠慮。<span class="科">生謝介</span>多謝厚情。倘得寸進。自當銜結。</p>
        
        <p class="曲"><span class="牌">降黃龍</span><span class="科">小生</span>際會風雲。起蟄春雷。出潛離隱。太平時候。正相逢明良。康濟經綸。那賢臣休休斷斷。料應是作哲知人惟謹。致魚書。早當參謁。急宜前進。</p>
        
        <p class="曲"><span class="牌">前腔</span><span class="科">生</span>儒紳。匪曰萃賓。技拙雕龍。久艱登俊。乘時前去。把丹衷一寸。遠達楓宸。慇懃上書投刺。但只恐鼓瑟齊廷錯認。荷深情。雲箋錦札。定教傳信。</p>
        
        <p class="曲"><span class="牌">袞</span><span class="科">小生</span>榮行事吉辰。榮行事吉辰。雲路須當近。萬斛天香。管取嫦娥引。<span class="科">生</span>從今別去。離情不忍。勤探取。便鱗鴻。頻修問。</p>
        
        <p class="曲"><span class="牌">尾聲</span>前程萬里真當奮。得見今時人品。與𠊨<a epub:type="noteref" href="#char01"><sup>註</sup></a>同升入事君。</p><aside epub:type="footnote" id="char01"><p>「⿰亻㢲」</p></aside>
        
        <p class="落詩">錦箋寫入數行書。<br />送別英才上帝都。<br />一天雨露敷新澤。<br />萬里風雲起壯圖。</p>
        
        <p class="白"><span class="科">生弔場</span>適間別了山兄。我那巫姬。先已在長亭等候。不免前去與他分別則個。正是離懷牽翠袖。別淚洒征衣。</p>
        
        <p class="曲"><span class="牌">犯尾引</span>別淚染征塵。乍協鳳儔。纔溫鴛枕。一紙賢書做破情。矛盾。腸已斷。有誰代罄。口難提。惟憐損神。<span class="科">貼上</span>相思處。疊巒層嶂。總是恨傷心。</p>
        
        <p class="白"><span class="科">見介</span>相公。你怎捨得撇我而行。<span class="科">生</span>芳卿。交我如之奈何。<span class="科">貼</span>君欲去。奴心癡。褪粉復憔脂。<span class="科">生</span>金雀聘。締紅絲。白首同歡暫別離。黃花開後是歸期。</p>
        
        <p class="曲"><span class="牌">尾犯序</span><span class="科">貼</span>執手翠眉顰。頓香肌減。玉臂釧鬆金。此去京師。早成名立身。英俊。時已至。攀龍附鳳。須頻發魚箋雁音。多囑付。黃花開後。專望錦歸人。</p>
        
        <p class="曲"><span class="牌">前腔</span><span class="科">生</span>潸然淚漬襟。只為功名。遠投京郡。身在石城。望巫山彩雲。孤窘。瞻兔魄清光易缺。孤雁影。雙棲未穩。淒涼處。還當自解。幽獨恐傷神。</p>
        
        <p class="白"><span class="科">丑</span>天色將晚。相公請興。<span class="科">生</span>怎麼說。<span class="科">丑</span>興者起也。<span class="科">生</span>巫姬就此告別。</p>
        
        <p class="曲"><span class="牌">臨江仙</span>三疊陽關聲漸杳。天涯咫尺參辰。眼前難別意中人。伯勞東去也。鴻雁又西行。<span class="科">生下貼哭介</span>驪馬嬌嘶穿柳色。空懷雨魄霜魂。安排腸斷送黃昏。萬般情緒苦。幾點淚痕新。</p>
        
        <h2 id=ch17 class="chapter"><span class="齣題">第十七齣　乞巧</span></h2>
        
        <p class="白"><span class="科">末上</span>雨入珠廉滿殿涼。避風先進玉盆湯。水泊化生皆弄吉。留與君王着意詳。自家乃晉武帝駕下內使便是。往來紫禁。出入龍樓。日侍天顏。時親袞冕。俺萬歲自從平吳之後。頗事晏遊。掖庭妃嬪。殆將萬人。常乘羊車。任其所之。為此各宮競以竹葉插戶。鹽汁洒地。以引帝車。今乃七夕良辰。俺淑妃賈娘娘傳旨。陳設瓜果。在乞巧樓前穿針玩月。筵宴已備。賈娘娘早到。</p>
        
        <p class="曲"><span class="牌">一剪梅</span><span class="科">貼扮賈妃上</span>承恩何幸冠宮庭。丹屋金屏。繡屋銀屏。欣逢巧夕喜盈盈。願遂三星。尤勝三星。</p>
        
        <p class="白">今日銀河渡鵲橋。應非脈脈與迢迢。佳人競喜開妝艷。月下穿針拜九霄。妾乃賈淑妃是也。本以陋質。獲配宸居。寵冠六宮。時接羊車之幸。恩沾太極。每承魚水之歡。今乃七夕佳辰。內地有乞巧穿針水泊化生之戲。侍兒們將銀盆過來。<span class="科">旦</span>盛世無虞樂太平。仍將嬉戲在宮庭。欲思桂子從天至。水潑銀盆弄化生。啟娘娘化生到了。共以七寶香湯。權作洗兒之會。</p>
        
        <p class="曲"><span class="牌">石榴花</span><span class="科">貼</span>宮筵乞巧。五彩繡雲生。風細瑟。月微明。沈香亭上聽吹笙。望銀河。烏鵲橋成。牛郎女星。看年年一度情歡慶。<span class="科">合</span>陳瓜果。共玩名樓。結蛛絲。為卜人靈。</p>
        
        <p class="曲"><span class="牌">前腔</span><span class="科">小生眾扮內侍同上</span>羊車乘出。遊遍各宮庭。隨處所。似流萍。衣冠群御任徐行。問何人。今夜卿卿。<span class="夾白"><span class="科">眾</span>啟萬歲爺。龍車至此。羊止不行。<span class="科">小生</span>此是何處。<span class="科">眾</span>是賈娘娘宮中。<span class="科">小生</span>便幸賈淑妃。<span class="科">眾</span>聖駕到了。快請娘娘接駕。<span class="科">見介小生</span>卿家平身。</span>看他笑迎。喜人間天上歡娛並。<span class="科">合前小生</span></p>
        
        <p class="白">淑妃在此何為。<span class="科">貼</span>銀盆弄化生。<span class="科">小生</span>你欲預占靈兆。適過宮門。留朕羊車。可喜可賀。就此進爵。</p>
        
        <p class="曲"><span class="牌">解三酲</span><span class="科">貼</span>持金爵。御前為敬。執玉斝。丹陛趨承。欣逢七夕宮筵盛同乞巧。望瑤京。預占佳種藍田玉。水拍銀盆弄化生。<span class="科">合</span>交相映。喜年年此夜。鸞鳳和鳴。</p>
        
        <p class="白"><span class="科">小生</span>好個鸞鳳和鳴。內侍。朝中稱詩賦奇才者是誰。<span class="科">眾</span>奴婢聞知外面士林推重者。吏部尚書張華。<span class="科">小生</span>內侍可傳旨。命張華獻鸞鳳和鳴賦。與朕觀覽。<span class="科">眾</span>領旨。<span class="科">小生</span>傳旨幸寢殿。</p>
        
        <p class="曲"><span class="牌">前腔</span>寶篆香漸消金鼎。銅駝上玉漏傳更。風流旖旎偏相稱。魚共水。喜同心。暗思今夜銀河耿。重訂佳期山海盟。<span class="科">合前</span></p>
        
        <p class="曲"><span class="牌">尾聲</span>氣相求。聲相應。繡榻重圍煖玉屏。分付雞人莫亂鳴。</p>
        
        <p class="落詩">銀漢星河次第開。<br />兩情惟恐曙光催。<br />時人不用穿針待。<br />那得心情送巧來。</p>
        
        <h2 id=ch18 class="chapter"><span class="齣題">第十八齣　顯聖</span></h2>
        
        <p class="曲"><span class="牌">浪淘沙</span><span class="科">旦扮白衣大士上</span>端坐紫雲龕。五十三參。參參見佛自能諳。不二之門無罣礙。戒爾嗔貪。</p>
        
        <p class="白">善哉善哉。身為白衣大士。寄居南海。浪跡普陀。法體莊嚴。靈臺清淨。瞥見白鸚哥來報。河中信女巫彩鳳。青樓守志。一醮從夫。突遭兵火之危。遂有投崖之險。不免分付二太子前去引度。救他一命。二太子何在。</p>
        
        <p class="曲"><span class="牌">前腔</span><span class="科">末扮二太子上</span>雲鎖二峰巔。鷲嶺深菴。參差古木有楡楠。何必浮生空碌碌。閬苑三千。</p>
        
        <p class="白"><span class="科">見介</span>菩薩有何法旨。<span class="科">旦</span>今有河中信女巫彩鳳。遭反寇齊萬年擄掠。守志不屈。奮身投崖。你可大施法力。令當方土地化一猛虎。背負河陽道上。向紫雲峰觀音菴留下。以俟日後夫婦重會。顯此女信善之報。<span class="科">末</span>領法旨。</p>
        
        <p class="曲"><span class="牌">金字經</span><span class="科">旦</span>巫氏女。頂禮重瞻雲色曇。守志將身赴岑巖。巖也麼巖。險危又豈堪。遠送河陽太法壇。</p>
        
        <p class="曲"><span class="牌">前腔</span><span class="科">末</span>大菩提。巍巍法象盛莊嚴。高座落伽山海南。南也麼南。慈悲救世僝。領旨前行不敢延。</p>
        
        <p class="落詩">烈婦投崖苦命傾。<br />佛天慈善救娉婷。<br />大抵乾坤都一照。<br />免教人在暗中行。</p>
        
        <h2 id=ch19 class="chapter"><span class="齣題">第十九齣　投崖</span></h2>
        
        <p class="曲"><span class="牌">點絳唇</span><span class="科">淨引眾軍士上</span>戰亂戈紛。金鼙鼓振威風迅。擄掠人民。聞者皆逃遯。</p>
        
        <p class="白">萬戶傷心絕爨煙。中原黎庶受迍邅。總有河中千尺水。不彀嘍囉飲馬泉。某齊萬年是也。且喜兵精糧足。馬壯人強。雲擾縱橫。所向無敵。如今領眾搶掠河中。打聽得河中都督山濤。是個白面書生。不諳武略。終日放情山水。吾何畏懼他。眾嘍囉。聽我分付。從河中一路。殺將前去。不得有違。<span class="科">眾</span>領鈞旨。</p>
        
        <p class="曲"><span class="牌">水底魚兒</span>車馬成群。長驅陣似雲。身披鐵甲。頭戴茜紅巾。頭戴茜紅巾。<span class="科">眾下</span></p>
        
        <p class="曲"><span class="牌">縷縷金</span><span class="科">貼小淨同上</span>強兵燹。忽來臨。流離遭困苦。害斯民。<span class="夾白">自與潘郎別後。未及數日。目今齊萬年擁眾作亂。已至北門。大家奔散。碧梧。快收拾行李。逃難他方去。</span>襪淺弓鞋小。路途勞頓。死生未卜走無門。難捱這艱窘。</p>
        
        <p class="白"><span class="科">下介拿介淨</span>嘍囉們。將這一夥醜婦人打了去。<span class="科">淨看貼介</span>小娘子叫甚麼名字。那家宅眷。</p>
        
        <p class="曲"><span class="牌">山坡羊</span><span class="科">貼</span>巫彩鳳身為妾媵。業嫁與潘安英俊。<span class="夾白"><span class="科">淨</span>元來是洛陽潘安仁。他是你丈夫。雖是天下聞名。標致後生。我齊萬年卻也是個草頭皇帝。你且與我做個正宮皇后。<span class="科">貼</span></span>羞殺你狗黨狐群。我怎肯喪志污紅粉。<span class="夾白"><span class="科">淨</span>你若從吾。享不盡榮華富貴。<span class="科">貼</span></span>我是一婦人。荊釵與布裙。寧甘廝賤。守志全閨閫。怎肯偷生悖大倫。<span class="夾白"><span class="科">淨</span>既不相從。拿去殺了。<span class="科">貼合</span></span>休嗔。刀劍叢中願喪身。如今。含笑從容歸冥陰。</p>
        
        <p class="曲"><span class="牌">紅衲襖</span><span class="科">淨</span>我見你似巫娥出世塵。只待要赴高唐行合巹。我似楚襄王。體貌多才俊。暮暮朝朝。與你會雨雲。<span class="夾白"><span class="科">貼</span>妾非神女。你豈襄王。若此欺心。必遭顯戮。<span class="科">淨</span>胡說。</span>准備着合歡牀。裯與衾。快與我整新粧。巧梳鬢。堪誇一對鸞凰也。月下應牽宿世繩。</p>
        
        <p class="曲"><span class="牌">山坡羊</span><span class="科">貼</span>聽說罷。心懷怨恨。不由人珠淚流滾。記那日陽關別離。豈今朝一旦成齏粉。<span class="夾白"><span class="科">淨</span>一天好事。不必怨嗔。<span class="科">貼</span></span>兩淚零。夫君那得聞。毀容剔目。肯把清名殞。視死如歸不足云。<span class="科">合前淨</span></p>
        
        <p class="白">慷慨殺身。雖然容易。但如冰利刃。甚覺寒心。</p>
        
        <p class="曲"><span class="牌">紅衲襖</span>豈不聞卓文君夜聽琴。他也曾奔相如。歸晝錦。女娘家說甚麼彝倫盡。蹕蹕班班利嘴唇。<span class="夾白"><span class="科">貼</span>這等顛倒綱常之人。說他怎的。<span class="科">淨</span></span>堪笑你綠衣兒。忒恁村。到于今。入牢籠。須從順。再推辭不就姻緣也。白刃飛霜命不存。</p>
        
        <p class="白">嘍囉們。不要問他從與不從。與我帶回營中去。</p>
        
        <p class="曲"><span class="牌">水紅花</span>大行劫掠擄生民。搶金銀。死生前定。繁華世界好乾坤。寶和珍。朱顏綠鬢。<span class="科">貼</span>眼看危崖險峻。萬丈遠還深。這是我復命喜歸陰也囉。</p>
        
        <p class="白"><span class="科">投崖介虎背介淨</span>待我跳下去罷。<span class="科">眾</span>大王跳下去。也沒有了。<span class="科">淨</span>獃狗骨頭。牡丹花下死。做鬼也風流。<span class="科">眾諢下介</span></p>
        
        <p class="曲"><span class="牌">前腔</span><span class="科">貼</span>突遭危亂喪吾身。苦難禁。深崖棄殞。忽驚眼亂與神昏。為何因。清風一陣。<span class="夾白">奴家方纔被賊人擄掠。厲志投崖。不知為何。有物負身。止聞耳邊有風雨之聲。將我送於此處。你看空山寂寞。古木成林。但不知此是甚麼所在。好苦。</span>又不知何州何郡。惟聽鐘磬音。想必是所不二淨禪林也囉。</p>
        
        <p class="白">廟門雖閉。牌額上有六個字。紫雲峰觀音菴。呀。元來是白衣禪林。奴家平日奉祀菩薩。想是慈悲救難。菴內必有僧尼。待我叩門則個。</p>
        
        <p class="曲"><span class="牌">劉潑帽</span><span class="科">老旦扮尼僧上</span>佛前寶鼎香煙盡。喜禪林淨遍松筠。深山更有誰來問。聽得聲喚頻。只索相詢問。</p>
        
        <p class="白"><span class="科">貼見介老旦</span>小娘子稽首。檀越莫不是河中巫彩鳳麼。<span class="科">貼</span>奴家便是。老師何以知之。<span class="科">老旦</span>昨夜呵。</p>
        
        <p class="曲"><span class="牌">前腔</span>三更一夢蹺蹊甚。道巫姬來奔菴門。果逢粧次多欣幸。想節義定超群。致菩薩相憐憫。</p>
        
        <p class="白"><span class="科">貼</span>原來如此。不瞞老師父說。奴家巫彩鳳。良人潘安仁。不料賊風忽起。擾亂河中。奴身被擄。奮志投崖。似有物負身而至。但不知此處乃是何地。<span class="科">老旦</span>異哉。此是河陽道上。去河中有二千里之遙。若非娘子守志。焉能飛到此間來。<span class="科">貼</span>既是神聖匡救。情願投師掛搭。不知尊意若何。<span class="科">老旦</span>如此甚好。</p>
        
        <p class="曲"><span class="牌">東甌令</span><span class="科">貼</span>逃塵網。入空門。尋得桃源好避身。皈依法座承恩訓。憐念我多愚鈍。緇衣掛體卸羅裙。隨分度朝昏。</p>
        
        <p class="曲"><span class="牌">金蓮子</span><span class="科">老旦</span>聽訴因。三貞九烈全閨閫。草茅菴。且淹留幾旬。惟願得喜相逢。那時重會舊溫存。</p>
        
        <p class="曲"><span class="牌">尾聲</span>太平村裡居安穩。千峰萬壑隱荊蓁。莫管沙場起戰塵。</p>
        
        <p class="落詩">紅妝卸卻服緇衣。<br />禮佛投師作比尼。<br />色即是空須識透。<br />蓮花一朵出污泥。</p>
        
        <h2 id=ch20 class="chapter"><span class="齣題">第二十齣　平賊</span></h2>
        
        <p class="曲"><span class="牌">生查子</span><span class="科">小生戎服眾軍擁上</span>節鉞鎮河中。逆賊干天憲。仗劍取渠魁。壯氣凌霄漢。</p>
        
        <p class="白">大將宜嘗膽。龍泉必在身。雲臺畫儀像。皆為掃妖氛。下官前者將書薦達潘生。乃欲乘時而進。不意旬日後。河中一路。遂罹齊萬年之變。放肆擄掠。致使百姓流離。生民塗炭。皆我守禦之責。叫大小三軍。整齊人馬。與我奮勇殺上前去。</p>
        
        <p class="曲"><span class="牌">四邊靜</span>闡揚威武軍容赫。謀謨鬼神測。若要救蒼生。須當去殘賊。<span class="科">合</span>乘機掩襲。狂沮奔魄。兵器塞巒川。光輝擁鋒鏑。</p>
        
        <p class="曲"><span class="牌">前腔</span><span class="科">淨引眾上</span>星馳電走轟雷擊。官兵要迎敵。主將甚英雄。嘍囉有強力。<span class="科">合</span>扎金裹赤。旌旗耀碧。大劍與長鎗。蛇矛對金戟。</p>
        
        <p class="白"><span class="科">殺介淨走下介小生</span>大小三軍。且喜一戰殄滅渠魁。百姓安堵如故。一面寫本奏上朝廷。一面開倉賑濟。打起得勝鼓。回營去罷。</p>
        
        <p class="曲"><span class="牌">耍孩兒</span>賊徒猖獗須臾死。閫外提師號令齊。炎威氣岸橫千里。身披鎖子黃金甲。士擁旌旄統虎貔。功成談笑稱無敵。得勝處填然畫鼓。喜揚鞭奏凱而回。</p>
        
        <p class="白">大眾各歸營伍。將校並皆退息。<span class="科">眾應下介小生弔場</span>下官放情山水。仕進無心。今既滅寇除殘。復見太平之象。固可仰答聖恩。遂某本性。如今修下表章。奏聞闕下。就此掛冠卸甲。野服葛巾。遠回河中。一路尋訪契友嵇康阮籍向秀劉伶阮咸王戎輩。復整竹林七賢之好。豈不樂哉。</p>
        
        <p class="曲"><span class="牌">煞</span>見如今。全盛時。掛冠裳。解鐵衣。山林遠避尋心契。竹林有樂誰能識。宦路無媒我見機。猛然跳出紅塵地。與他們搊箏撥索。酌酒談棋。</p>
        
        <p class="落詩">大夢誰先覺。<br />深山最合宜。<br />且尋林下樂。<br />不管是和非。</p>
        
        <h2 id=ch21 class="chapter"><span class="齣題">第二十一齣　進謁</span></h2>
        
        <p class="曲"><span class="牌">秋蕊香</span><span class="科">外上</span>一代文章司命。天朝開濟元臣。紫袍玉帶黃金印。承恩日。覲楓宸。</p>
        
        <p class="白">世篤忠貞播令名。上公賜爵總銓衡。謾言臣子多恩庇。深荷天恩本聖明。為砥柱。作長城。未知何日報朝廷。只須丹獻昇平策。更抱憂君與國情。下官張華。字茂先。位居冢宰。職掌天曹。名重一時。聲聞海內。幸有賈逵裴頠二公。與某同心輔政。以致數載之內。朝野安寧。正是扶持國事如家事。盡把愁心作喜心。<span class="科">末上</span>口傳皇帝旨。身自上方來。奉聖旨勑吏部張華。朕萬幾之暇。博覽古今。感關雎之詩。欲觀鸞鳳和鳴賦。卿其大展才思。於中秋日呈覽。謝恩。<span class="科">外</span>老中貴。因何要觀此賦。<span class="科">末</span>先生不知。皇上後宮美人無數。每乘羊車行幸。前者七夕佳辰。與賈淑妃穿針乞巧。水潑銀盆弄化生。魚水相投。鳳鸞喜遇。為此聖上大悅。下詔命老先生作賦。於中秋日呈上。<span class="科">外</span>竊慮老臣庸愚。不足以副聖望。<span class="科">末</span>告辭了。留神奉獻和鳴賦。任買山中紫兔毫。<span class="科">下</span></p>
        
        <p class="曲"><span class="牌">前腔</span><span class="科">生</span>纔到長安京郡。欲為觀國之賓。鯫生若也逢昌運。敢言鼓瑟齊門。</p>
        
        <p class="白">小生自別山公。行程旬月。已到京師。今日將書投到張冢宰處。此間已是府門首。不免向前。列位請了。<span class="科">淨</span>是誰。<span class="科">生</span>洛陽儒士。從河中而來。都督山爺。有書薦來。拜見你爺。煩兄通報一聲。<span class="科">報介外</span>吾別山公久矣。今喜有書到此。請那儒士耳房坐下。待我先將山爺書看。然後相見。<span class="科">進書看介</span></p>
        
        <p class="曲"><span class="牌">一封書</span>濤頓首拜問。久暌違。秋復春。今投札有因。望提攜。引彼人。潘岳才高班馬列。腹飽珠璣學武文。抱經綸。冠儒紳。伏乞明公容進身。</p>
        
        <p class="白">呀。山公書來。引薦洛陽潘岳。吾素聞其名。快請相見。<span class="科">生見介</span>老大人請上。容晚生拜見。久仰德容。未伸御李。造次門牆。不勝惶愧。<span class="科">外</span>素聞才名。今幸得晤。喜瞻豐範。實獲我心。請問山公近來起居何如。</p>
        
        <p class="曲"><span class="牌">桂枝香</span><span class="科">生</span>伏承清問。敬將言進。論山公政令維新。鎮河中法嚴都閫。且飄逸不群。飄逸不群。高談闊論。志甘肥遯。<span class="夾白"><span class="科">外</span>原來如此。吾知山公身在仕途。心耽詩酒久矣。<span class="科">生</span>向日得契山公。遨遊洛陽。以故潘岳得附驥尾。</span>步仙塵。曾結金蘭契。持書謁大人。</p>
        
        <p class="曲"><span class="牌">前腔</span><span class="科">外</span>雲箋傳信。重勞清問。開緘時心曠神馳。情契當年交敬。奈別來數春。別來數春。年更餘分閏。薦揚英俊。<span class="夾白"><span class="科">生</span>大人念念不忘故友。足占同心輔政之雅。晚生瑣尾。山野庸人。亦有仕則慕君之念。惟祈汲引。曷勝欣忭。<span class="科">外</span>既來此。</span>且屈予門。有日風雷振。行看足步雲。</p>
        
        <p class="白"><span class="科">生</span>多謝大人海涵仁育。</p>
        
        <p class="落詩">星聚得相宜。<br />文明氣象齊。<br />得人輕借力。<br />便是轉身時。</p>
        
        <h2 id=ch22 class="chapter"><span class="齣題">第二十二齣　作賦</span></h2>
        
        <p class="曲"><span class="牌">字字雙</span><span class="科">丑上</span>天官冢宰位三公。名重。吟詩作賦入皇宮。聲動。明窗淨几趁秋風。吹送。紙墨筆硯四仙童。聽用。</p>
        
        <p class="曲"><span class="牌">嬾畫眉</span><span class="科">外上</span>朝來帝命出曈朧。曉聽疎林遠寺鐘。起來無語怨東風。芸窗欲作和鳴賦。七步難如子建雄。</p>
        
        <p class="白">風入池塘亭館秋。片雲孤鶴兩難留。登臺遙望青山外。惟有蟬聲催白頭。叫紙童。文房四寶可齊備。<span class="科">丑應介外</span>要作鸞鳳和鳴之賦呵。</p>
        
        <p class="曲"><span class="牌">前腔</span>閒拈彩筆小窗東。只見映日荷花別樣紅。文章聲價愧難同。欲將思入風雲態。轉覺無端睡思濃。</p>
        
        <p class="白">偶爾文思不佳。且穩睡片時。<span class="科">丑</span>你看我老爺一邊寫字。一邊就睡着了。我也辛苦得緊。也在這階下略睡一睡則個。</p>
        
        <p class="曲"><span class="牌">前腔</span><span class="科">生上</span>神京景色豁心胸。遠水遙岑翠黛濃。大家庭院果重重。錦川怪石多奇樣。絕勝巫山十二峰。</p>
        
        <p class="白">小生承茂先留為門下士。聞得後面有一所花園。說道十分幽靜。此間角門半開。待小生挨門進去。呀。你看亭軒寂寂。花木叢叢。那壁廂淨几。排設筆硯。卻怎生張大人熟睡在此。露出一幅雲箋。上寫着五言提頭。待我看來。呀。原來是鸞鳳和鳴賦。想是神思不佳。故爾倦睡。待我援筆成之。<span class="科">寫介</span></p>
        
        <p class="曲"><span class="牌">前腔</span>雲箋蠶繭淨溶溶。蘸得霜毫墨意濃。千軍一掃馬群空。和鳴賦就鸞交鳳。不覺花陰過短蓬。</p>
        
        <p class="白"><span class="科">丑</span>呀。這個相公好沒來歷。老爺要緊的東西。你怎麼寫上許多字。老爺問及。必然打我。怎麼是好。<span class="科">外醒介</span>紙童為何喧嚷。<span class="科">丑</span>老爺這幅紙。被這位相公寫壞了。<span class="科">外</span>原來是潘安仁到來。<span class="科">生</span>晚生見大人熟睡。几案上有鸞鳳和鳴賦擬題。晚生一時意興。聊作數言。幸恕狂妄。<span class="科">外</span>妙哉妙哉。快將來我看。<span class="科">念介</span></p>
        
        <p class="詩">鸞兮鸞兮。何德之藹。鳳兮鳳兮。昭文之彩。鸞交鳳兮神庥。鳳友鸞兮頤解。鳳未識鸞兮。見情之戚戚。鸞欲得鳳兮。乃心之凱凱。及其翔萬仞之巔。會巫山之陽。日月為之定盟。乾坤為之主宰。鳴徹九霄。解雲靉靆。陰陽和叶。震巽豪彩。葛覃恐其失時。摽梅恐其來欲。乃斯時也。悠悠揚揚。融融睦睦。有不知其為鳳。又何以識鳳之為鸞。猗歟盛哉。</p>
        
        <p class="白"><span class="科">外</span>情理俱到。文詞燁然。得屈宋作賦之體。美哉潘生。真錦心繡口也。老夫遠拜下風矣。敬服敬服。</p>
        
        <p class="曲"><span class="牌">香柳娘</span><span class="科">外</span>羨才高擬嵩。羨才高擬嵩。堪為賦頌。錦心繡口誰能共。是文章正宗。是文章正宗。擲地似鳴鐘。奇思過晁董。<span class="夾白"><span class="科">生</span>狂生偶成。方將負愧不勝。大人何事見許如是。但不知何為作此。<span class="科">外</span>老夫前承聖旨。命為此賦。於中秋日進覽。適纔搆思。不覺熟睡。今得子一揮而成。且文不加點。老夫明日引子奏上金鑾。在我不失以人事主之誠。在子亦得以慶風雲之會也。</span>明朝入禁中。明朝入禁中。奏聞九重。騰蛟起鳳。</p>
        
        <p class="曲"><span class="牌">前腔</span><span class="科">生</span>念鯫生幼沖。念鯫生幼沖。不勝慚悚。聞言自覺多惶恐。謝當朝相公。謝當朝相公。薦引及愚蒙。怕庸才似醯瓮。倘明時有容。倘明時有容。奇觀勝逢。扳龍附鳳。</p>
        
        <p class="曲"><span class="牌">尾聲</span>金鑾獻上和鳴頌。咫尺瞻天叨寵。真個才高絕學。不亞雕龍。</p>
        
        <p class="白"><span class="科">生下外</span>紙童。明日中秋。五鼓進朝。分付執事人役伺候。<span class="科">丑</span>理會得。稟上老爺。潘相公代老爺作賦。引入聖朝。必然做個大大的官。望老爺本後帶我一個名字。讓小人進身一二。<span class="科">外</span>你有甚麼功要做官。<span class="科">丑</span>小人拂紙挨墨之功。該選我管草紙的都督。<span class="科">外</span>別事不管。要管草紙。<span class="科">丑</span>天下做小夥兒的。那一個不到衙門裡納些糞例。<span class="科">外</span>一口胡說。</p>
        
        <p class="落詩">佳節値中秋。<br />蟾光入鳳樓。<br />文臣初獻賦。<br />聲價滿皇州。</p>
        
        <h2 id=ch23 class="chapter"><span class="齣題">第二十三齣　薦賢</span></h2>
        
        <p class="曲"><span class="牌">點絳唇</span><span class="科">末上</span>旌動龍蛇。旗搖日月。星將滅。漏盡銅壺。三唱雞聲徹。</p>
        
        <p class="白">蓬萊山色曉蒼蒼。雲氣遙連玉殿傍。縹緲不隨仙仗散。氤氳常染御爐香。下官晉朝黃門是也。出入金鑾。往來玉陛。專司傳達。每掌奏章。今乃八月十五中秋佳節之辰。恐有百官奏事。只得在此祗候。奏事官早上。</p>
        
        <p class="曲"><span class="牌">出隊子</span><span class="科">外生同上</span>玉宮金闕。玉宮金闕。瑞氣祥光如電掣。一輪殘月已西斜。玉珮趨朝響蹀躞。福地人天。景物自別。</p>
        
        <p class="白">此間已是通明殿了。上前獻賦。<span class="科">末</span>奏事官不得升殿。就此丹陛行禮。</p>
        
        <p class="曲"><span class="牌">神仗兒</span>冠裳次列。冠裳次列。忠丹懇切。拜舞真誠謁。遙望天顏歡悅。趨玉珮。上箋牒。趨玉珮。上箋牒。</p>
        
        <p class="白"><span class="科">末</span>來者何官。所奏何事。<span class="科">外</span>臣張華。前承玉札。命臣作鸞鳳和鳴賦。臣愚作賦未成。有門下士洛陽潘岳。代臣作賦。臣不敢隱。謹用呈奏。伏望天恩欽賜御覽。<span class="科">末</span>大夫既來獻賦。下官與你轉達天聽。修文能著述。上士解言詩。<span class="科">下外</span>黃門大人已將表文并賦進呈。潘生。你看皇家氣象。何等巍峨。</p>
        
        <p class="曲"><span class="牌">前腔</span>光明赫烈。光明赫烈。爐香滿爇。直透凌霄闕。仙仗霓旌排設。香霧遶。紫雲遮。香霧遶。紫雲遮。</p>
        
        <p class="曲"><span class="牌">滴溜子</span><span class="科">末引二旦扮宮女上</span>天官的。天官的。忠心既竭。和鳴賦。和鳴賦。引領俊傑。文史多般涉獵。恩官沐寵榮。龍顏大悅。令授河陽。用人求協。</p>
        
        <p class="白"><span class="科">末</span>聖旨已到。跪聽宣讀。張華獻賦而不蔽人才。潘岳多文而應制純雅。朕甚嘉之。賜華以金段表禮。用旌以人事君之誼。授岳以河陽縣令。以彰隨才器使之公。爾其益懋乃德。毋負寵命。謝恩。</p>
        
        <p class="曲"><span class="牌">前腔</span>皇恩重。皇恩重。高如華疊。微臣的。微臣的。才庸德劣。敢不銘心罄血。風雲際會時。賜環遺玦。敢謂高宗。夢得傅說。</p>
        
        <p class="曲"><span class="牌">尾聲</span>喜事重增眉睫悅。囑付臣功記者。斷斷休休方是也。</p>
        
        <p class="落詩">中秋奏賦上金階。<br />一紙丹書下九垓。<br />俊士得官為縣令。<br />尚書欽賞薦賢才。</p>
        
        <h2 id=ch24 class="chapter"><span class="齣題">第二十四齣　寄書</span></h2>
        
        <p class="曲"><span class="牌">清江引</span><span class="科">淨丑上</span>相公文章真奇妙。又遇時來到。平步上青雲。高把龍門跳。這富貴逼人來。非是小。</p>
        
        <p class="白"><span class="科">丑</span>自古文章無價。一旦身榮堪訝。相公做了美官。我是老二。你是老大。且喜相公一到京師。參見張尚書老爺。留在門下。前者皇上玉札。命張爺作鸞鳳和鳴賦。那張爺想是年紀高大。把筆運思。終日不成一字。竟去隱几而睡。多虧我相公走入園內。一揮而就。那張爺不蔽賢才。將這篇賦呈奏金鑾。聖上大悅。賜張爺表禮金花。我相公除授河陽縣令。昨日領憑。即便拜辭張爺了。今日起程赴任。行李已備。卻好相公來也。</p>
        
        <p class="曲"><span class="牌">臨江仙</span><span class="科">生上</span>聖朝天子網英豪。把俊士旁招。思量惟有讀書高。不負繼晷焚膏。</p>
        
        <p class="白">倚馬揮毫氣若虹。襟懷洒落許誰同。一封詔下天顏悅。賦就方知駭世雄。下官朽木庸才。雕蟲小技。不意賦著和鳴。即拜河陽縣令。雖則聖恩深厚。皆賴張公引奏之恩。沒世不敢忘報。昨日辭朝領憑。拜別張公。今日起程赴任。夜來修得有書一封。叫彩鶴過來。<span class="科">丑應介生</span>你將這封泥金書回去。報與夫人知道。我已赴任河陽。接取夫人同臨任所。一路須要小心仔細。<span class="科">丑</span>理會得。我有一事稟上老爺。小的蒙差遣。敢不盡心。老爺這裡何不再修書一封。待小人順過河中。接取巫娘。一同赴任。共享榮華。可不是好。<span class="科">生</span>你言之雖是。但河中之事。向未與夫人說明。少待與夫人相會之後。再差你去接取巫娘。<span class="科">丑</span>老爺此言。深得省氣之法。足見懼內之情。<span class="科">生</span>胡說。瑤琴何在。<span class="科">淨</span>小人在。<span class="科">生</span>你去收拾行李。梢帶銀兩。前去河陽。一路買辦名花異卉。<span class="科">淨</span>老爺今已出仕。要此花何用。<span class="科">生</span>久聞河陽山水奇觀。地靈人傑。嵇康阮籍諸公。咸集於此。須種花滿縣。使天下有花縣之名。吾心足矣。<span class="科">淨</span>領命。<span class="科">生</span>你二人快去。<span class="科">丑淨</span>領書歸故里。承命出京畿。<span class="科">下生弔場介眾上</span>因接恩官辭梓里。為因賢宰出都門。河陽縣人役迎接老爺。<span class="科">丑</span>門子叩頭。<span class="科">生</span>怎麼用這等老門子。<span class="科">丑</span>老爺未曾到任。上司就有考語。老爺歷練。門子老成。<span class="科">生</span>胡說。</p>
        
        <p class="曲"><span class="牌">朝元歌</span>恩頒聖朝。勑賜郎官誥。河陽路遙。喜出都門道。為赴瓜期。敢辭迴遶。瑞世脩崇文教。先試牛刀。管絃歌舞琴瑟調。房杜是吾曹。張湯不受嘲。<span class="科">合</span>山川路杳。真個是肅勤昏早。肅勤昏早。</p>
        
        <p class="曲"><span class="牌">前腔</span>自愧青年尤少。何心羨錦袍。一賦奏皇朝。鸞鳳和鳴。才庸德少。屬意命登廊廟。寵及予曹。騰蛟起鳳在此朝。赤膽侍神堯。擎天豈憚勞。<span class="科">合前</span>山川路杳。真個是肅勤昏早。肅勤昏早。<span class="科">下</span></p>
        
        <h2 id=ch25 class="chapter"><span class="齣題">第二十五齣　訪花</span></h2>
        
        <p class="曲"><span class="牌">玉胞肚</span><span class="科">貼上</span>晝闌人倦。苦折磨平遭兵變。幸菩薩大捨慈悲。將弱體引投尼院。苦空寂寞對枯禪。不二門中滅罪愆。</p>
        
        <p class="白">鐘送黃昏雞報曉。法鼓相催。離恨何時了。萬苦千愁人易老。秋來只覺多衰草。忙處不知閒處好。工夫幾個人知道。獨在空堂人杳杳。天涯一點青山小。一自兵變。守志投崖。多蒙大士慈悲。引入菴內。喜老師朝夕扶持。居此空山。無他煩擾。今乃重陽佳節。眾位尼僧。俱向施主人家赴會去了。后庭欄杆外。種得一種金雀花兒。且喜十分茂盛。不免下街澆灌一番。正是寂寂空房人不到。滿籬黃菊綻秋英。</p>
        
        <p class="曲"><span class="牌">前腔</span>黃花開遍。正淒涼重陽節天。滿階前金雀爭開。與奴家聘儀同艷。令我對花無語墮花鈿。悶對禪關兩淚漣。</p>
        
        <p class="曲"><span class="牌">前腔</span><span class="科">淨扮瑤琴上</span>恩官差遣。訪名花遍歷勝園。<span class="夾白">自家承命。一路到此。且喜收得異樣名花。今打聽得紫雲巖觀世音菴內。有一種金雀花兒。十分奇異。待我去求他一缽。帶回河陽。</span>紫雲巖大士禪林。聞得他有花開遍。<span class="夾白">此間已是。但見角門半開。不免挨身進去則個。</span>抽身半掩入籬邊。只見滿地堆金菊蕊鮮。</p>
        
        <p class="白"><span class="科">貼</span>客官。此係尼院。把菊玩花。恐別嫌疑。不得久戀。<span class="科">淨</span>小師父。你卻有所不知。小人非為玩花而來。</p>
        
        <p class="曲"><span class="牌">前腔</span>乞容分辨。我是路中人。因花叩禪。<span class="夾白"><span class="科">貼</span>這等說。你是慕金雀花兒。特來遊玩。此花生於白衣大士之前。其葉似曇花一般貴重。客官何勞塵質。挹此仙芬。<span class="科">淨</span>小人因慕名花。遠投福地。倘籬邊短幹。肯移陶令之前。境上清風。准擬落孟嘉之帽。</span>乞尊師方便弘施。分一缽。感恩非淺。<span class="夾白"><span class="科">貼</span>客官。此花有什麼緊要。你覓他怎的。<span class="科">淨</span>小人要他怎的。乃是上命差遣。<span class="科">貼</span>那個差遣。<span class="科">淨</span>不瞞你說。是河陽縣令。</span>潘安才子有名傳。他也曾月下乘車擲果旋。</p>
        
        <p class="白"><span class="科">貼</span>你說的洛陽年少潘安仁麼。<span class="科">淨</span>便是。</p>
        
        <p class="曲"><span class="牌">錦纏道</span><span class="科">貼</span>聽他言。惹起我心頭恨綿。情重美姻緣。不由人秋波玉筯雙懸。想那端陽日。在翠屏軒持觴席前。一霎時。共英才成就鶼鶼。夫和婦。遂心田。鼓瑟琴。幸不嫌卑賤。無端整祖鞭。到做了分珠失劍。又誰知此日信音傳。</p>
        
        <p class="曲"><span class="牌">普天樂</span><span class="科">淨</span>為何因。興長嘆。對瑤琴。言一遍。<span class="夾白"><span class="科">貼</span>你就是潘相公家瑤琴。向日為何不見你。<span class="科">淨</span></span>我在家園。近方來。恩主高遷。<span class="夾白"><span class="科">貼</span>因為相公做了官。你來隨任了。<span class="科">淨</span>是。<span class="科">貼</span>且問你。潘相公為何得了官。<span class="科">淨</span>山爺寫書。薦我相公於張尚書門下為客。忽然聖旨傳宣。作鸞鳳和鳴賦。進呈御覽。</span>為才華喜動天顏。忽恩來日邊。成就了洛陽才子。玉堂仙眷。</p>
        
        <p class="曲"><span class="牌">古輪臺</span><span class="科">貼</span>嘆迍邅。空門寄跡已經年。今朝喜遂心頭願。<span class="科">淨</span>你何故歡容。為甚驚猜。敢只是舊家姻眷。<span class="科">貼</span>我是彩鳳巫姬。聘諧金雀。河中曾結好良緣。<span class="科">淨</span>喜相逢。一朝廝見。問何因在此參禪。<span class="科">貼</span>為遭巨寇。頓起烽煙。守貞不屈。捨命赴深淵。蒙慈善。投師掛搭。苟延殘喘。</p>
        
        <p class="白"><span class="科">淨</span>原來是巫娘。為相公守節投崖。感神垂救至此。今日天使相逢。快寫書與小人。星夜到縣。投復老爺。就來迎接。<span class="科">貼</span>我今晚修書。明早打發去。還問你一件事。相公已做官。為何不勤政事。先自着你遍訪名花。<span class="科">淨</span>河陽縣山水極佳。有許多名公巨卿。咸集於彼。要種得滿縣皆花。使天下有花縣之名。俾後世稱之。<span class="科">貼</span>如此。將金雀花好生移一缽寄去。</p>
        
        <p class="曲"><span class="牌">尾聲</span>雲箋細寫心頭願。重整粉煙嬌面。更與他金雀花枝去了宿緣。</p>
        
        <p class="落詩">守志空山歷苦辛。<br />移花越地達知音。<br />今日應時還得見。<br />果然勝似岳陽金。</p>
        
        <h2 id=ch26 class="chapter"><span class="齣題">第二十六齣　報捷</span></h2>
        
        <p class="曲"><span class="牌">剔銀燈</span><span class="科">旦上</span>漸迤逗寒侵繡襪。重裡上銷金繡帕。玉壺冰貯凝鴛瓦。幽閨裡香添寶鴨。<span class="科">合</span>嗟呀。心情似麻。望不到鱗鴻音札。</p>
        
        <p class="白">寒月沈沈洞房靜。珍珠簾外梧桐影。秋霜欲下手先知。燈底裁詩覺身冷。自從相公別後。倏忽已及年餘。不知功名之事若何。交我放心不下。今日寒色侵肌。且喚侍兒生火。消遣一會。紅霞。可取獸炭。裝入爐中。<span class="科">丑上</span>紅爐盛獸炭。白雪逗鴛幃。小姐。獸炭貯滿爐中了。只是一件。可惜鳳樓人去。冷落鴛鴦也。</p>
        
        <p class="曲"><span class="牌">前腔</span>俏才郎風流瀟洒。蘭閨裡曾同幽雅。門前不見青驄馬。空生怨鸞孤鳳寡。非嗟。想關雎詠佳。那些個已稱有家。</p>
        
        <p class="曲"><span class="牌">前腔</span><span class="科">中淨上</span>恩東命。河陽書發。早不覺已臨洛下。心忙似箭飛騰跨。似黃耳將言傳達。嬌娃。歡生喜洽。免交人望得眼巴。</p>
        
        <p class="白"><span class="科">淨進見介旦</span>你回來了。相公好麼。<span class="科">中淨</span>相公授河陽縣令。有書一封。接夫人至任。同享榮華。<span class="科">丑</span>小姐。恭喜了。<span class="科">旦</span>紅霞。取書來看。<span class="科">看介</span>原來相公因代張尚書作鸞鳳和鳴賦。進呈聖上。拜官河陽縣令。接我同臨任所。謝天謝地。</p>
        
        <p class="曲"><span class="牌">前腔</span>洛陽生文章高姹。蒙聖賜覃恩優拔。功名已遂人驚訝。這離恨一時都罷。大家。不同井蛙。忙收拾。共投治衙。</p>
        
        <p class="白">紅霞。可收拾行李。擇日起程。</p>
        
        <p class="落詩">打點促行裝。<br />朝來別故鄉。<br />不辭途路苦。<br />早得會河陽。</p>
        
        <h2 id=ch27 class="chapter"><span class="齣題">第二十七齣　合雀</span></h2>
        
        <p class="曲"><span class="牌">霜天曉角</span><span class="科">老旦貼同上</span>寒風嶛峭。寂寞關山道。萬事不由人造。都緣命裡相招。</p>
        
        <p class="白"><span class="科">老旦</span>簾外雨聲滴。樓頭樹色蒼。<span class="科">貼</span>日暮歸鴉亂噪。數聲鐘送斜陽。<span class="科">老旦</span>徒弟。我和你禪關靜守。遠隔紅塵。暮雨西風。香消缽冷。好生岑寂也。<span class="科">貼</span>待徒弟掩上柴扉。與師父持靜一回。</p>
        
        <p class="曲"><span class="牌">六么令</span>禪關幽悄。日將晡。風雨蕭蕭。縱橫一任顫花梢。心既靜。少煩焦。也知寂寞無塵擾。也知寂寞無塵擾。</p>
        
        <p class="曲"><span class="牌">前腔</span><span class="科">中淨旦上</span>河陽古道。路途中意攘心勞。偶遭風雨濕衣袍。何處也寄鷦鷯。行來幸有禪林到。行來幸有禪林到。</p>
        
        <p class="白"><span class="科">中淨</span>前面風雨來了。不能前進。此處有尼姑菴。借宿一宵便了。<span class="科">旦</span>尼姑菴院。亦可相投。紅霞。你去叫門。<span class="科">貼</span>是誰叫門。<span class="科">中淨</span>我們行路婦人。只因雨阻。借你菴中權宿一宵。<span class="科">貼</span>外面有阻雨的婦人。欲向菴中借宿。可容他否。<span class="科">老旦</span>出家人當以慈悲為本。理合相容。快開門。放他進來。<span class="科">旦進見介</span>師父。輕造寶菴。幸恕唐突。<span class="科">老旦</span>失迎粧次。希宥不恭。着雨了。請問檀越何方人氏。<span class="科">旦</span>遠從洛陽至此。適為雨阻。感謝逗留。<span class="科">老旦</span>天色已暮。這一位管家。到二門外土地祠中安下。此位大姐。可與大娘在禪堂中向火少待。徒弟。我和你到廚房中。整治齋供。款待佳賓。<span class="科">貼老旦下旦</span>你看這所觀音菴。好莊嚴佛像。且自禮拜則個。</p>
        
        <p class="曲"><span class="牌">二郎神</span>真如境。看朵朵曇花靚色嬌。正玉宇無塵香篆嫋。金爐不斷。光明燈焰冲霄。何幸今宵瞻聖表。試稽首。處誠祝告。法輪高。喜金雀盟堅。再會藍橋。</p>
        
        <p class="曲"><span class="牌">前腔</span><span class="科">貼捧茶上</span>今宵。女娘是大家儀表。雨潤桃腮顏越好。緣何說起。黃金寶雀根苗。莫不與才郎瓜葛繞。好教我有言難道。乏香醪。請清茶一盞。略解煩囂。</p>
        
        <p class="曲"><span class="牌">囀林鶯</span><span class="科">旦</span>多承款留情意好。木桃未報瓊瑤。待河陽會後將伊報。<span class="夾白"><span class="科">貼</span>一盞清茶。焉敢望報。請問檀越何方人氏。尊姓大名。今欲何往。<span class="科">旦</span></span>井文鸞。配洛下英豪。<span class="夾白"><span class="科">貼</span>原來夫人姓井。所配洛陽英豪是誰。<span class="科">旦</span></span>安仁潘岳。主縣令近承新詔。路迢迢。取來任所。相會在明朝。</p>
        
        <p class="白"><span class="科">貼</span>原來是河陽縣令潘爺寶眷。前者潘爺赴任之時。在荒山經過。攜了一位小娘子。說道河中娶的。什麼巫夫人。與潘爺十分情好意篤。此位娘子赴任。只恐相妨。<span class="科">旦</span>原來我相公又娶了一個妹子。可喜可喜。<span class="科">貼</span>如今世態不同。大凡人家大娘。聽見丈夫娶妾。皆生嫉妒之心。夫人略無猜忌。欣然有喜色。可見夫人四德兼全。這小娘子生成造化也。<span class="科">旦</span>小師父。那一個做官的沒有三兩房家小。我相公為當世馳名才子。合配天下出色佳人。若得有金釵十二。我和他共享榮華。豈不美哉。<span class="科">貼</span>好賢德夫人。小尼聽見夫人對佛自言金雀盟堅之說。請問其意若何。</p>
        
        <p class="曲"><span class="牌">前腔</span><span class="科">旦</span>我官人洛下稱年少。擲果車月下元宵。偶然拋與黃金雀。作聘儀成就鸞交。向河中應召。從別後並無音耗。喜今朝。登庸入仕。鴛侶復同巢。</p>
        
        <p class="白"><span class="科">貼</span>這等說。那金雀到是夫人聘物了。可曾帶來。<span class="科">旦</span>見在香囊之內。<span class="科">貼</span>如此奇物。借與小尼一看。<span class="科">旦取出看介貼</span>好一枚金雀。只怕沒有一對。<span class="科">旦</span>還有一股。分與兒夫帶在身邊。<span class="科">貼</span>小尼也有一枚。頗與夫人的相同。<span class="科">旦</span>小師父也有一股。借來一看何如。<span class="科">貼出雀介</span></p>
        
        <p class="曲"><span class="牌">鶯啼序</span><span class="科">旦</span>吾家舊聘隔岑遙。一見吻合天巧。看雙雙比翼文雕。其中委曲難料。覷伊家寄跡在空門。莫不是丈夫妻小。從實告。豈河東獅吼奸狡。</p>
        
        <p class="曲"><span class="牌">前腔</span><span class="科">貼</span>尼本彩鳳巫氏年雖少。貞心守志甘老。河中有都督山濤。開宴令貽金雀。訂姻盟。侍御櫛巾。遭強寇。投崖神保。事湊巧。喜夫人一時來到。<span class="科">貼跪旦介</span></p>
        
        <p class="曲"><span class="牌">貓兒墜</span><span class="科">旦</span>原來賢妹守節苦蓬飄。今幸相逢是法力招。合將令女配時髦。從教與你共處幽閨。同事蘭膏。</p>
        
        <p class="曲"><span class="牌">前腔</span><span class="科">貼</span>夫人賢慧。天下把名標。趨事階前敢憚勞。下陳深荷貴人包。從教與你疊被鋪牀。免喪蓬蒿。</p>
        
        <p class="白"><span class="科">旦</span>既是與賢妹相會。明日以白金百兩。相酬師父。我與你同臨任所。去會兒夫。<span class="科">貼</span>多謝夫人。<span class="科">旦</span>還有一說。潘郎是個不羈之士。舉動太狂。你雖與他守志投崖。但相隔二千里之遙。一時到此紫雲巖。恐渠以幼婦披剃為尼。男子心腸。尤慮易生變更。待我將這金雀。藏入袖中。到任所見過兒夫。將計就計。與他說明。卻留下紅霞陪你。隨後來接何如。<span class="科">貼</span>夫人的是高見。</p>
        
        <p class="曲"><span class="牌">尾聲</span>空堂晤語開愁抱。不覺譙樓已四敲。燭盡香殘天漸曉。</p>
        
        <p class="落詩">中閨已稱賢。<br />小星尤識禮。<br />鸞鳳喜和鳴。<br />皆得配君子。</p>
        
        <h2 id=ch28 class="chapter"><span class="齣題">第二十八齣　臨任</span></h2>
        
        <p class="曲"><span class="牌">穿花蝶</span><span class="科">生上</span>承恩命。除書新授河陽令。種花滿縣。曷勝榮幸。<span class="夾白">賦罷氣淩霄漢。文成口唾珠璣。夜常老叟執青藜。杖上紅光焰起。下官自從到河陽作令。且喜黎庶從約。士子修文。坐致物阜民安。益見太平有象。又得山公。近與嵇阮諸君子。同會此方。因此多覓奇花異卉。時復相邀。共談詩酒。瑤琴去久。尚未回來。待他來時。必有幾種奇花異卉也。<span class="科">淨上</span>正欲清談逢客至。偶因小飲報花來。小人回來了。<span class="科">生</span>所覓奇花。今有幾種。<span class="科">淨</span>花樣甚多。花名不一。小人記不得許多。編成一首花歌兒。念與老爺聽。<span class="科">生</span>你也會作歌兒。<span class="科">淨</span>近朱者赤。近墨者黑。老爺既能作賦。小人豈不能作歌。<span class="科">生</span>你念來。<span class="科">淨</span></span>歌百花。數百花。細細從頭說不差。麗春月季并含笑。牡丹芍藥與山茶。鵝黃鴨綠雞冠紫。鷺白鴉青鶴頂芽。迎春百合兼銀杏。艷李穠桃及木瓜。佛見笑。小金沙。百日紅開映紫霞。芙蓉鶯粟薔薇色。海棠散水木穉槎。千葉石榴葵燦錦。含香梔子茉莉花。紫荊拗。杜鵑葩。瑞香玫瑰水紅花。萱草芝蘭清且秀。臘梅簷匐馥而華。淩霄玉蕊宜男佩。鳳尾辛夷木筆花。紅菡萏。玉屏芽。酴酥錦帶粉團插。瓊瓣繡毬同一色。月中丹桂豈凡雜。更有一般真奇異。菊名金雀實堪誇。</p>
        
        <p class="白"><span class="科">生</span>這一篇花歌。非一時所能。<span class="科">淨</span>是小人妙作。<span class="科">生</span>休得胡說。且將金雀花取來我看。<span class="科">淨</span>在此。<span class="科">生</span>這種金雀花名奇怪。<span class="科">淨</span>奇怪。還有一個古怪。<span class="科">生</span>還有甚麼古怪。<span class="科">淨</span>古怪古怪真古怪。說來一場好驚駭。老爺見了這封書。管教淚濕香羅帶。<span class="科">生</span>又有封書信誰寄來的。待我拆開一看。呀。原來七言絕句一首。遭兵守志入空林。幸見瑤琴達遠音。不識河中金雀女。可能再會月車人。</p>
        
        <p class="曲"><span class="牌">太師引</span><span class="科">生</span>頓心驚。驀地如懸罄。止不住盈盈淚零。自當日長亭分袂。問歸期細囑叮寧。卻原何身離坑穽。幸得保全軀命。劈鴛鴦是猖狂寇兵。最堪憐。蓬蹤浪跡似浮萍。</p>
        
        <p class="白">瑤琴。你既遇巫娘。仔細與我說個明白。</p>
        
        <p class="曲"><span class="牌">前腔</span><span class="科">淨</span>為尋花步入招提境。紫雲巖有觀音殿庭。金雀花在階前相映。閒拈弄。偶遇尼僧。因說起相公名姓。撲簌簌淚珠交迸。卻原來是遭劫掠。錚錚守貞。拚投崖。遇救仗彼神靈。</p>
        
        <p class="曲"><span class="牌">賺</span><span class="科">旦丑同上</span>遠涉兼程。已到河陽錦繡城。<span class="科">丑</span>官衙近。忙行通報便相迎。<span class="夾白">稟老爺。夫人已到。<span class="科">生</span></span>出公庭。<span class="科">旦</span>喜今官爵威儀盛。不棄糟糠感志誠。<span class="科">生</span>真僥倖。偶因代賦承新命。有慚為令。有慚為令。</p>
        
        <p class="白"><span class="科">丑</span>稟老爺。外面上司公文緊急。請老爺上堂掛號。<span class="科">生</span>夫人少坐片時。下官發遣即來。<span class="科">生下遺書介旦念書介</span>原來巫妹所寄之詩。可見相公時刻將他在念。待我藏於袖中。慢慢以言試之。</p>
        
        <p class="曲"><span class="牌">前腔</span><span class="夾白"><span class="科">旦</span>巫妹。</span>你翦雪裁冰。<span class="夾白">官人。</span>你袖失遺書似薄情。楊花性。沾泥飛絮類書生。<span class="科">生上</span>見卿卿。今朝喜得交鴛頸。<span class="科">旦</span>不負當年金雀盟。<span class="夾白"><span class="科">生</span>與你所分金雀。夫人想必帶來也。<span class="科">旦</span>妾朝夕佩在身伴。君之金雀何在。<span class="科">生</span>藏在書箱內。<span class="科">旦</span>當年贈別。金雀輕分。此夕重逢。依然成對。可去取來。待我仍以繡線同心。繫於一處。<span class="科">生</span>多承夫人美意。下官即當取來。呀。夫人初到。未可輕言巫氏之事。他又提起金雀。將甚麼與他對合。罷罷。便將巫氏寄來的書信。與他一看。或者見他為我守節投崖。接來完聚。也不見得。呀。書已不在袖中。怎麼處。<span class="科">旦</span>相公金雀怎麼不取來。<span class="科">生</span>尋不見書箱鎖匙。待明日取來看罷。<span class="科">旦</span></span>真薄倖。原何隴蜀相兼併。這般渴病。這般渴病。</p>
        
        <p class="白"><span class="科">生</span>夫人忒多心了。金雀果在下官書箱內。明早取來。與夫人看便了。<span class="科">旦</span>金雀乃至靈之物。先飛到我袖中來了。<span class="科">生</span>在那裡。<span class="科">旦</span>可不在這裡。</p>
        
        <p class="曲"><span class="牌">江頭金桂</span><span class="科">旦</span>休得要巧粧行徑。我跟前不奈聽。金雀當初婚訂。得諧雙姓。綰紅絲牽定盟。我和你鴛鴦交頸。連枝同並。只合氣求相應。共享安寧。如何覬傍枝。覓小星。大虧心短倖。<span class="夾白"><span class="科">生</span>下官並無短行。<span class="科">旦</span>你還說甚麼。</span>背行蹊徑。空自語惺惺。<span class="科">出書介</span>這題詩絕句伊誰寄。<span class="科">出雙雀介</span>雀解雙飛卻怎生。</p>
        
        <p class="曲"><span class="牌">前腔</span><span class="科">生</span>非是我虧心薄行。你從來賢會稱。<span class="夾白"><span class="科">旦</span>便不賢會這一遭兒。<span class="科">生</span>這也是兒女故態。</span>一自與卿分手。良朋胥慶。喜巫姬守志盟。<span class="夾白"><span class="科">旦</span>說甚麼巫姬。我不曉得。<span class="科">生</span>巫姬者。乃是巫彩鳳。青樓守志女子也。<span class="科">旦</span>青樓之女。有甚麼志。<span class="科">生</span>我與山公名山酌酒。見渠執爵徬徨。舉止羞澀。細鞫伊情。頓生憐憫。我實無意於他。當不過山公攛掇。非干我事。</span>因此上偶遇私成。未聞尊命。<span class="夾白"><span class="科">旦</span>卻又來。你既不惑志於他。何不差人報我知道。乃率意竟行。這等大膽可惡可惡。<span class="科">生</span>那時也要差人修書報知夫人。然後成事。怎奈一時情牽。欲罷不能。沒奈何。只得不告而娶。若是夫人見他青樓守志。也要生憐。<span class="科">旦怒介</span>擲果之生。忘其恥也。<span class="科">生</span>那巫姬實無一端可取。<span class="科">旦</span>既無一端可取。緣何兩意相投。<span class="科">生</span></span>聞說寇兵入境。他投崖殞身。感神救之為比僧。<span class="夾白"><span class="科">旦</span>他今做了比丘尼。他也是六根清淨。傍觀不雅。使不得了。<span class="科">生</span></span>望海涵仁育。畢吾狂興。<span class="夾白"><span class="科">旦</span>你的興兒覺得太狂了些。<span class="科">生跪介</span></span>免得意縈深。<span class="夾白"><span class="科">旦</span>區區縣令。作此態度。可不羞恥。且起來。我實對你說。<span class="科">生</span>願聞。<span class="科">旦</span>這樁事斷然成不得。<span class="科">生</span>便不成也罷了。異哉。這金雀怎麼在你手裡來了。</span>正是鹿迷鄭相應難辨。蝶夢莊周不易明。</p>
        
        <p class="白"><span class="科">旦</span>夜深了。我要進房安息。有話明日再說。<span class="科">生</span>夫人莫辭勞倦。卑人少伸接風之敬。<span class="科">旦</span>待你心上人來接風。<span class="科">生</span>你到不是我心上人。<span class="科">旦晬介推倒生下生弔場丑</span>老爺怎麼跌倒在地上。<span class="科">生</span>適來下階錯步。<span class="科">丑</span>不是下階錯步。還是夫人喫醋。<span class="科">生</span>瑤琴。如之奈何。怎麼處。<span class="科">丑</span>這不難。夫人遠來。如今進房去曲意奉承。慢慢自然成事。<span class="科">生</span>他閉了門。不容我進去。<span class="科">丑</span>這等說。到書房裡去。我和你兩個敘一敘舊情。</p>
        
        <p class="落詩">榴花解相思。<br />瓣瓣飛紅血。<br />婦人無妒心。<br />天下稱奇絕。</p>
        
        <h2 id=ch29 class="chapter"><span class="齣題">第二十九齣　集賢</span></h2>
        
        <p class="曲"><span class="牌">出隊子</span><span class="科">小生上</span>心怡神曠。心怡神曠。水廓山林景倍常。詩壇酒社樂徜徉。問柳尋花真勝賞。浮白呼盧。歌喉有腔。</p>
        
        <p class="白">還憑躐履據胡牀。不數南樓在武昌。自是群英多意氣。詼諧不礙醉時狂。自家山濤是也。向者掛冠雲遊。近日來此河陽勝境。不料嵇阮眾君子。一時咸集於此。潘安仁又在此間為縣令。他將奇花異卉。種得滿城人皆稱為花縣。昨日相約河陽別墅。酌酒玩花。縣令即為東道主人也。適間曾有侍童相邀。少待一時。同諸友偕往。多少是好。</p>
        
        <p class="曲"><span class="牌">前腔</span><span class="科">眾上</span>平生豪放。平生豪放。萬竹林中作醉鄉。搊箏撥瑟韻鏗鏘。酌酒敲棋心意爽。笑傲乾坤。塵氛盡忘。</p>
        
        <p class="白"><span class="科">外</span>自家嵇康是也。<span class="科">淨</span>自家向秀是也。<span class="科">末</span>自家阮籍是也。<span class="科">老</span>自家王戎是也。<span class="科">中淨</span>自家阮咸是也。<span class="科">丑</span>自家劉伶便是。<span class="科">外</span>山公在前。不免相見。<span class="科">眾見介小生</span>列位。吾輩昔為竹林七賢。今為河陽遊客。擲果種得滿縣皆花。又且是東道主人。我們步至河陽別墅何如。</p>
        
        <p class="曲"><span class="牌">前腔</span>山林疏曠。山林疏曠。不復冠簪在廟廊。遊山玩水任猖狂。意契心孚在草莽。豪邁頓興。風流怎當。</p>
        
        <p class="曲"><span class="牌">前腔</span><span class="科">生上</span>晴空雲朗。晴空雲朗。百種名花開向陽。殷紅淺紫鬭芬芳。喜遇英豪皆羨仰。別墅吟哦。躭覺勝常。</p>
        
        <p class="白"><span class="科">見介</span>請了。<span class="科">小生</span>列位。東道主人來也。賓既集矣。酒既馨矣。此墅之中。不尚虛禮。不迎客來。不送客去。賓主相忘。坐列無序。不云是非。不議公事。閒談古今。靜玩山水。飲酒觀花。以適吾趣。道義之交。如此而已。且看酒過來。<span class="科">生把酒介</span></p>
        
        <p class="曲"><span class="牌">六犯宮詞</span><span class="犯牌">梁州序</span>斯文宗匠。放情遊宕。尋個偷閒適曠。浮生若寄。何須着意奔忙。<span class="犯牌">桂枝香</span>笑殺紅塵客。行蹤類觸羊。<span class="夾白"><span class="犯牌">甘州歌</span></span>虛名網。薄利場。雁飛不到最堪傷。<span class="犯牌">傍粧臺</span>須知為韓逸士從松子。絕勝雲夢將軍死未央。<span class="犯牌">皂羅袍</span>兩疏機見。鴟夷泛航。翻身跳出紅塵浪。<span class="犯牌">黃鶯兒</span>問興亡。封侯拜將。今日在何方。</p>
        
        <p class="白"><span class="科">外</span>對此名花。不可無佳什。共聯一首。以樂天真。若詩不成。罰依金谷酒數。<span class="科">小生</span>嵇公首唱。<span class="科">外</span>花在名園費品評。<span class="科">淨</span>河陽開宴會仙真。<span class="科">末</span>十分春色留人醉。<span class="科">中淨</span>百種花香幽閣清。<span class="科">老</span>酒美要同金谷罰。<span class="科">小生</span>詩成不覺玉山傾。<span class="科">生</span>人生値此昇平樂。<span class="科">外</span>何用黃金貯滿籯。<span class="科">小生</span>劉公何獨無詩。<span class="科">丑</span>今日河陽會上友。你們作詩把肚腸紐。撚指歲月過隙駒。白衣彷彿成蒼狗。我自留心玩百花。剩得樽中掃愁帚。莫笑予為嘴饞人。愛飲劉伶只喫酒。<span class="科">小生</span>酒有甚麼好處。<span class="科">丑</span>酒。酒藪。天之美祿。杜康為首。儀狄作之。充喉適口。能開壯士之胸襟。善助文人寫科蚪。消了臧父之愁。暖了吟詩之手。白鼓丁。黃芽韭。錦枝綠橘橙梨藕。直喫得流星趕月風送雲。東倒西歪番筋斗。<span class="科">外</span>劉公善知酒趣。恁意遊樂一番。多少是好。</p>
        
        <p class="曲"><span class="牌">長拍</span>種種花放。種種花放。重重酒釀。花情酒債堪賞。對花酌酒。遞花枝擊鼓催觴。花艷酒卮香。向百花深處。把酒樽開賞。今朝共飲中山酒。明日花飛又那廂。算將來。花酒解愁腸。真個是酒浮花色。一團春盎。</p>
        
        <p class="曲"><span class="牌">短拍</span>月上東牆。月上東牆。人遊蓬廠。最可人星明月朗。人月兩相當。看今月團圓。曾經照古人觀賞。醉人兒扶歸象牀。喜得穿窗月色。照人清爽。</p>
        
        <p class="曲"><span class="牌">尾聲</span>意歡欣。情舒暢。攜手同登不夜堂。且安排再整壺觴。</p>
        
        <p class="落詩">晉代風流迴不同。<br />今將心事了杯中。<br />時人不識予心樂。<br />只道花枝別樣紅。</p>
        
        <h2 id=ch30 class="chapter"><span class="齣題">第三十齣　完聚</span></h2>
        
        <p class="曲"><span class="牌">新水令</span><span class="科">旦上</span>冰清玉潤坐琴衙。對兩山排闥如畫。苔痕階上綠。日影席前花。脂粉輕搽。髻包籠香羅帕。</p>
        
        <p class="白">只怕兒夫性不真。故將金雀動伊心。若還鸞鳳和鳴調。不負燈前月下人。奴家已見相公。做作幾番嗔詈。只道我嫉妒之心。那知我因事納忠。相公與竹林七賢。遊賞河陽別墅去了。暮夜方歸。少待巫妹來到。送入繡房中去。管交三生重會約。鸞鳳喜和鳴。</p>
        
        <p class="曲"><span class="牌">步步嬌</span><span class="科">貼旦同中淨上</span>辭禪離卻雲堂下。經典從今罷。重觀鏡裡花。水月閒心。復教塵掛。<span class="科">丑</span>來此是官衙。百年之事今方罷。</p>
        
        <p class="白">已到了。待我通報。巫娘已到了。<span class="科">旦</span>快請進來。<span class="科">見介貼</span>容妾拜見。<span class="科">旦</span>路途勞頓。不消行禮。</p>
        
        <p class="曲"><span class="牌">折桂令</span><span class="科">貼</span>謝夫人賢慧撑達。濟困扶危。容納奴家。最堪憐飄泊天涯。苦遭兵變。命掩黃沙。雖只是感菩提。投師掛搭。終不失伴香奩。侍奉供茶。雲阻巫峽。臉襯丹霞。願從今手習流黃。說甚麼鬢整堆鴉。</p>
        
        <p class="曲"><span class="牌">江兒水</span><span class="科">旦</span>細看巫娥貌。亭亭出水花。三貞九烈堪欽訝。從容氣度真幽雅。閨中得子真無價。<span class="夾白">紅霞。你送巫娘到繡房中。換了鮮明衣服。待相公回來。與他完聚。巫娘呵。</span>重整黛螺新畫。相會才郎。免得夕縈朝掛。</p>
        
        <p class="曲"><span class="牌">雁兒落</span><span class="科">生</span>昨赴河陽墅。未返家。今日裡早歸衙。來花下。雖然是與心知共酒詩。怎能彀向巫娥談別話。<span class="夾白"><span class="科">見介</span>呀。</span>非是俺重沈酣。眼乜斜。非是俺。躭曲糱。貪杯斝。只為心上事難拋下。也只為意中人在一涯。卿家恁憐我。鬼門上空占卦。<span class="夾白"><span class="科">旦</span>休要負我。方許你二人完聚。就在此堂前拜我一拜。我便如尊命。<span class="科">生</span>若肯相容。莫說一拜。百拜也不敢辭。終身不忘厚德。</span>恕小生幸也麼差。俺這裡。願抒情。甘罪罰。</p>
        
        <p class="曲"><span class="牌">僥僥令</span>狂生真放達。濫語似鳴蛙。<span class="夾白"><span class="科">旦</span>隨我到房去。教你看一個不得意的人兒。</span>轉過繡房圍屏下。你只看這人兒。可是他。</p>
        
        <p class="曲"><span class="牌">收江南</span><span class="夾白"><span class="科">貼</span>呀。</span>猛可裡喜相逢。驚覺呵。恍疑似露中花。<span class="科">生</span>謝得你投崖守志足堪誇。今日裡分開破鏡又重華。這金雀可佳。那金雀可佳。成就了文鸞彩鳳遂心芽。</p>
        
        <p class="曲"><span class="牌">園林好</span><span class="科">小生上</span>月車郎。兩諧室家。妻和妾。玉無玷瑕。堪羨入芸窗詩話。行慶賀。到私衙。</p>
        
        <p class="白"><span class="科">生</span>山公到矣。夫人不須迴避。請山爺進來。<span class="科">小生</span>潘郎。潘郎。美哉。樂哉。可稱交鸞友鳳矣。山人畫得鸞鳳和鳴一幅。見兄之功名婚姻。皆由於此。復有詩一首相贈。知君種玉有藍田。繡幕紅絲結好緣。鸞展修文離澤夕。鳳騰五采下雲軒。開口笑時渾似品。側身眠處卻如川。方纔了得西邊事。又被東邊打一拳。<span class="科">生</span>所謂喜笑謔兮。不為虐兮。</p>
        
        <p class="曲"><span class="牌">沽美酒</span><span class="犯牌">太平令</span>這情蹤。實可誇。看和鳴。喜氣佳。鳳侶鸞儔共一家。匹配有才華。擲果得風流儒雅。河陽令。放情瀟洒。齊遠山。舉案描畫。守節姬。一點不瑕。我呵。赤緊的惜花種花弄花。<span class="夾白">呀。</span>又何慮驚鴛鴦打鴨。</p>
        
        <p class="曲"><span class="牌">清江引</span>功名富貴如飄瓦。世事休縈掛。三萬六千場。良會無多價。好光陰。似加鞭。催駿馬。</p>
        
        <p class="落詩">井文鸞欣諧佳偶。<br />巫彩鳳重會良緣。<br />月下老赤繩雙繫。<br />無心子燕市重編</p>

    </body> 
</html>