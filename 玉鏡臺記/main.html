<!DOCTYPE HTML>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="zh-tw" xml:lang="zh-tw">
    <head>
        <title>六十種曲/玉鏡臺記</title>
        <meta name="author" content="明　朱鼎　著"/>
        <meta charset="utf-8"/>
        <link rel="stylesheet" type="text/css" href="layer.css">
    </head>
    <body> 
        <h1><span class="劇題">玉鏡臺記</span></h1>

        <p class="作者">明　朱鼎　著</p>
        
        <h2 id=ch1 class="chapter"><span class="齣題">第一齣　開場</span></h2>

        <p class="曲"><span class="牌">燕臺春</span><span class="科">末上</span>時序變遷。滄桑翻覆。乾坤幾見紛更。唐虞世遠。人馳蠅利蝸名。營營虛度浮生。賴扶植綱常。維持名教。中流砥柱。眼底誰能。　　古今詞傳。紛紛迭出。雕鎪矯揉。蟲技轟轟。更有朱絃囊錦鶯簧三傳。調古音清。白雪陽春。金聲玉振恁人聽。憑君看取。雄詞驚四座。壓倒群英。</p>
        
        <p class="曲"><span class="牌">沁園春</span>潤玉佳人。太真才子。下鏡成婚。適五胡作釁。神州陸沈。懷愍北狩。天馬南奔。奉詔勤王。絕裾辭母。夫婦萱堂兩處分。與劉祖同心協力。百戰淨邊塵。　　不意王敦叛逆。詭將心腹誘強臣。俾丹陽出守。聲罪致討。妻孥陷獄。難屈堅貞。義感說客。持書寄鏡。一怒鯨波盡削平。離鸞合。門迎具慶。天祿永承恩。<span class="科">下</span></p>
        
        <h2 id=ch2 class="chapter"><span class="齣題">第二齣　宴會</span></h2>
        
        <p class="曲"><span class="牌">滿庭芳</span><span class="科">生扮溫嶠上</span>篤志希賢。潛心樂道。十年研究遺編。靈椿早謝。萱草喜芳妍。且慇懃菽水。供子職膝下承歡。念良姻乘龍未遂。種玉尚無緣。</p>
        
        <p class="誦"><span class="牌">鷓鴣天</span>經綸學業冠天人。胸次才猷邁等倫。韜匱久藏和氏璧。潛蛟猶未際風雲。　　移巨楫。霈甘霖。要將經略濟斯民。庭前愛日情尤重。五綵難教易縉紳。</p>
        
        <p class="白">自家姓溫。名嶠。表字太真。世居晉陽。先人諱幨。拜河東郡守。母崔氏。誥封恭人。慈親內治有方。坤儀合則。清白傳家。不墮韋平世業。詩書庭訓。式追孟母遺芳。正是門無黃金聘。家有白髮親。溫嶠今日正可承歡養志。報效劬勞。豈敢浮慕勛名。遺憂風木。但室家未遂。中饋乏人。這也不須愁他。男兒只要苦志燈窗。自有佳人。求為匹配。正是娶妻莫恨無良媒。書中有女顏如玉。道猶未了。母親早上。<span class="科">老旦扮母上</span></p>
        
        <p class="曲"><span class="牌">逍遙樂</span>逝景渾如箭。瞬息韶光知幾轉。孤鸞獨對困窮年。芝蘭未茂。華轂無傳。自慚孟母三遷。<span class="科">生</span>天邊青鳥翩翻。苑上紅芳爛熳。<span class="科">合</span>撫時對景且開顏。休將往事縈牽。</p>
        
        <p class="誦"><span class="科">見介老旦</span><span class="牌">浣溪沙</span>幾載孤幃守短檠。辛勤教子未成名。顒看奮翮鶤鵬。　　<span class="科">生</span>罔極深恩報未能。孝思鄭重利名輕。何心顧戀塵纓。</p>
        
        <p class="白"><span class="科">老旦</span>孩兒。燈火十年。勳庸未遂。如之奈何。<span class="科">生</span>母親。功名外物。何足為意。佳景難逢。不宜虛度。幸喜母親福壽並臻。須當撫時觴慶。</p>
        
        <p class="曲"><span class="牌">集賢賓</span><span class="科">生</span>青陽初試寒氣軟。東風簾幕輕翻。柳外啼鶯聲睍睆。看上苑桃腮紅染。韶華滿眼。瑤島上慶雲高現。<span class="科">進酒合</span>金樽滿。須對此芳辰酬勸。<span class="科">老旦</span>桑楡欲暮嗟歲短。暗中跳擲金丸。鏡裡瀟瀟青鬢換。只望你飛騰霄漢。身揚姓顯。庶把我斷機名闡。<span class="科">合前</span></p>
        
        <p class="曲"><span class="牌">貓兒墜</span><span class="科">生</span>堂前母老正可戲斑斕。麟閣浮名屬等閒。人生百行孝為先。須憐。趁此餘齡。竭力承歡。<span class="科">老旦</span>男兒立志期高遠。投筆封侯真可羨。休教戀戀在田園。休謙。趁此青春。快着雲鞭。</p>
        
        <p class="曲"><span class="牌">餘文</span>韶光明媚真堪戀。只恐流年暗裡減。為須早着看花眼。</p>
        
        <p class="白"><span class="科">老旦</span>孩兒。從姑劉夫人孀居太原。久疎魚雁。汝宜暫輒講習之功。往彼一探。以慰我內外葭莩之情。<span class="科">生</span>母親慈命。孩兒即便起程。</p>
        
        <p class="落詩"><span class="科">生</span>漫對花前捧碧卮。<br /><span class="科">老旦</span>欄杆春日影頻移。<br /><span class="科">生</span>一番奔走風塵下。<br /><span class="科">合</span>倏忽青陽又暮遲。</p>
        
        <h2 id=ch3 class="chapter"><span class="齣題">第三齣　探姑</span></h2>
        
        <p class="曲"><span class="牌">薄倖</span><span class="科">貼扮劉母上</span>鬢謝蘭膏。容虛鸞鏡。庭除香滿。紅芳掩映。杜重門幃空月冷。<span class="科">旦扮劉女上</span>清晝永。雕欄獨憑。倦柔胈繡絲無力。奉慈幃昏定晨省。</p>
        
        <p class="白"><span class="科">貼</span>九十春光忽已半。海棠枝上紅簪遍。獨有未亡人。偏驚物候新。<span class="科">旦</span>香閨人靜悄。清夜聞啼鳥。晨起事濃妝。殷勤問高堂。<span class="科">貼</span>老身溫氏。夫主劉絪。官拜前朝節度。不幸棄世多年。子現叨為當朝太尉。干城攸寄。祿位崇高。庶不負於先人。可傳芳于後葉。女潤玉。年方及笄。未遂有家。且喜德性幽閒。工容秀麗。大則書數詞章。小則拈針刺繡。靡所不通。<span class="科">背</span>觀他才貌兼全。為須覓一快婿。孩兒。自從父親喪後。教育你兄妹成人。受了多少辛苦。</p>
        
        <p class="曲"><span class="牌">黃鶯兒</span>風雨峭寒凝。困孤幃已半生。清燈獨秉黃昏靜。煢煢寡形。淹淹暮齡。松筠節操寒猶勁。<span class="科">合</span>強支撑。辛勤教子。聊可繼簪纓。<span class="科">旦</span>花嶼曉歸青。聽黃鸝似管笙。追隨幸値融和景。萱花遶屏。蘭枝蔭庭。華堂嘉瑞真堪慶。<span class="科">合</span>對芳晨。持觴祝誦。南極耀長庚。</p>
        
        <p class="曲"><span class="牌">簇御林</span><span class="科">老旦</span>桑楡暮鶴鬢星。嘆朱顏易變更。人生聚散如飄梗。<span class="夾白">孩兒。</span>只恐怕青春易擲當知儆。<span class="科">合</span>細叮嚀。流光瞬息。無逸是儀刑。<span class="科">旦</span>離襁褓初長成。嘆閨箴未諳經。子儀姆訓須三省。自兢兢勤慎戒荒寧。<span class="科">合前</span></p>
        
        <p class="曲"><span class="牌">菊花新</span><span class="科">生上</span>布帆千里曳東風。山色湖光圖畫中。逆旅次新豐。盼龍門何日逢。</p>
        
        <p class="白">自家拜違萱堂。來訪姑氏。不覺已到劉府。怎的無人在此。門上有片雲板。待我敲看。<span class="科">丑扮梅香上生</span>煩乞通報。表姪溫太真相探。<span class="科">丑報介</span>門外有個溫生來見。<span class="科">貼</span>是表兄溫太真。你且迴避。<span class="科">旦下生見介</span>
        
        </p><p class="誦"><span class="牌">浣溪沙</span>骨肉參商歲幾更。關山渺渺暮雲橫。遐思種種繫愁城。　　<span class="科">貼</span>姑嫂當年離別輕。至今衡雁渺無聲。相逢聊可慰衷情。</p>
        
        <p class="白"><span class="科">生</span>小姪奉老母之命。遠來探望。且喜尊姑容顏如舊。五福俱全。可慰吾母惓惓之望。<span class="科">貼</span>遠勞垂顧。途路風霜。自從別來。常常掛念。不知吾嫂近來安否何如。</p>
        
        <p class="曲"><span class="牌">好姐姐</span><span class="科">生</span>自從朱陳締盟。關河渺迢迢修綆。音塵阻絕。雙雁隔雲萍。<span class="科">合</span>合欣幸。幾年蹤跡潛形影。今日重逢喜氣盈。<span class="科">貼</span>老身孀居可矜。念孤兒牽名邊境。深閨弱息。及笄未施衿。<span class="夾白"><span class="科">合前</span>梅香。繡房中引出小姐拜見溫兄。<span class="科">旦上</span></span>綺窗把繡絲暫停。將母命金鈿重整。忙移蓮步。<span class="科">做羞見退介</span>羞臉怯趨迎。<span class="夾白"><span class="科">貼</span>孩兒。內外至親。何須羞避。過來相見。<span class="科">見介合</span></span>合欽敬。義屬葭莩。慇懃着悃誠。<span class="夾白"><span class="科">貼</span>孩兒。溫太真廊廟之才。瑚璉之器。汝當誌之。</span>太真他是當時俊英。況又有閥閱門屏。一朝騰踏。唾手覓公卿。<span class="科">合前貼</span></p>
        
        <p class="白">賢姪。既蒙光降。暫留賓館。一則可以款敘闊情。二則可以溫習經史。不必阻推。叫書童引去。</p>
        
        <p class="落詩"><span class="科">生</span>幾年蹤跡隔衡陽。<br /><span class="科">旦</span>不見渾如參與商。<br /><span class="科">生</span>今日不知何夕也。<br /><span class="科">貼</span>與君共此燭燈光。</p>
        
        <h2 id=ch4 class="chapter"><span class="齣題">第四齣　議婚</span></h2>
        
        <p class="白"><span class="科">末扮院子上</span>曾是皇家幾世侯。入雲高第照神州。柳遮門戶橫金鎖。花擁笙歌咽畫樓。小人乃是劉太尉府中一個院子。昨日奉老夫人嚴命。叫我灑掃院落。整理圖書。設南洲之榻。開東閣之筵。以候溫公子。若論我相公。累代富貴。真個門閱冠層霄。家聲蓋六合。怎見得。但見千尋甲第。數尺榱題。飛棟逼丹霞。嵬簷參碧落。髣髴臨春結綺。參差得月齊雲。遶城波色樓臺湧。滿座山光劍戟搖。桂苑蘭宮。緯布三辰之秀。金鰲玉宇。聯鍾五岳之英。簾幕捲東風。翔集遷鶯賀燕。軒楹敞南岳。爭看起鳳騰蛟。四十里紫絲步障。綺陌輝煌。疑是蓬萊閬苑。十數枚照乘明珠。夜光燦爛。渾如貝闕龍宮。千斯箱。萬斯倉。斂粟帛如山積。脂為壁。蠟為薪。等黃金同土價。日食萬錢難下筯。畫堂內簪履三千。真珠三斛買歌姬。繡屏前金釵十二。只見桃李滿門牆。真個珠璣列華屋。謾誇富貴繁華。且說書齋景致。但見雪案溶溶。塵埃絕跡。芸窗湛湛。香霧煙凝。架插金藤。八萬卷積案象風雲。几盈玉牒。三十束連編形月露。翠幕中收貯錦囊綺籍。何殊天祿石渠。芸閣內珍藏玉軸牙籤賽過同文翰苑。燃青藜以照夜。明燭奎文。繼日晷而焚膏。光傳太乙。鳳銜揮碧落。筆陣花生五色文。龍壁起雲煙。墨池紋湧三層浪。看他累朝科甲相仍。賴此書香遠繼。果是鎮家寶藏。豈應獨羨嬴金。鋪設已完。公子早上。<span class="科">末下</span></p>
        
        <p class="曲"><span class="牌">風入松</span><span class="科">生上</span>并州客子憶咸陽。更目斷衡湘。蘋蘩無寄堪惆悵。溫凊隔問音疎曠。晉接喜開東閣。夢魂只在高堂。</p>
        
        <p class="白">堂上舞衣悲乍冷。卿雲望望無鴻影。主人傾蓋雖多情。王孫豈敢忘歸省。小生蒙姑母留止賓墀。禮意勤懇。但心繫北堂。不安寢食。不免乘此清閒。遍觀臺榭。博覽群書。消遣旅懷則個。</p>
        
        <p class="曲"><span class="牌">解三酲</span>我抱經綸久辭鶚薦。冲霄志暫戢修翰。只因萱室桑楡短。甘養志與承顏。窮經須把分陰惜。論道還當希聖賢。勞黽勉。須學取簞瓢陋巷。暫樂田園。<span class="夾白">昨見表妹。才貌無雙。觀此窈窕之淑女。堪為君子之好逑。</span>弱冠未諧中饋選。繡幕紅絲尚未牽。瓊樓美人多婉孌。我欲將白璧種藍田。只恐月下書難檢。紅葉題詩誰與傳。空懸念。怎得那吹簫秦女。跨鳳乘鸞。</p>
        
        <p class="曲"><span class="牌">霜天曉角</span><span class="科">貼上</span>高軒垂聘。下榻忙承應。雜佩慚無相贈。休教彈鋏生嗔。</p>
        
        <p class="白"><span class="科">見介</span>賢姪。陋室荒村。飲膳涼薄。多慢多慢。<span class="科">生</span>寒儒重蒙厚款。心甚不安。將欲告辭歸矣。<span class="科">貼</span>請留數日。老身有一切己事相干。未敢啟齒。<span class="科">生</span>願聞。<span class="科">貼</span>自古道男大當婚。女長須嫁。潤玉年已及笄。要覓一婿。斧柯之任。相屬何如。<span class="科">生背呀</span>小生正有請婚之意。未敢擅言。今蒙委及。不免乘機而發。姑母。佳婿難得。欲求其人。如嶠比者何如。<span class="科">貼背介</span>太真初來。吾已注意。只恐孩兒乏德非配。故此逡巡未發。今觀此言。渠亦有意。賢姪。吾女卜婿。豈敢希汝為比。倘果得如溫郎。三生幸也。</p>
        
        <p class="曲"><span class="牌">啄木兒</span><span class="夾白"><span class="科">貼</span>吾女呵。</span>他有松筠操。冰玉顏燕婉難逢甥館閒。仗冰人懋選東牀。使吾女獲配英賢。庶不負侯門鈞眷。<span class="夾白">吾女果得婿如溫郎呵。</span>正是孟光得遇梁鴻選。好教他舉案齊眉傚鳳鸞。<span class="夾白"><span class="科">生</span>令愛呵。</span>他是瑤池侶。玉籍仙。相府門楣誰不羨。只恐着蟾闕難登。誰敢把丹桂高扳。<span class="夾白"><span class="科">背介</span>此緣若非溫嶠。其他豈佳偶也。</span>鳳卜鸞盟須自薦。女貌郎才應無忝。不枉了千載奇逢宿世緣。</p>
        
        <p class="白"><span class="科">背介</span>既以受委。暫且承命。姑母。溫嶠此去。即當慎擇賢才。以充其選。<span class="科">貼</span>多謝。<span class="科">生</span>奉命臺前議結親。<span class="科">貼</span>伐柯執斧總憑君。<span class="科">生</span>再三不用親囑付。料想也是會中人。<span class="科">生下貼弔場</span>梅香。叫老院子過來。<span class="科">末上</span>有福之人人伏事。無福之人伏事人。覆老夫人喏。<span class="科">貼</span>院子。我已分付溫公子與小姐選婚。你可去結綵樓。開繡幕。若有青年才子如溫生者。方許應選。<span class="科">末</span>老夫人差矣。門下既有溫郎。天下才子。無出其右。何不就將小姐嫁他。又令擇之他處。正所謂道在邇而求諸遠矣。<span class="科">丑</span>自古道見鐘不打。又去尋銅。今溫郎青春年少。小姐美貌芳年。天生一對夫妻。老夫人快招他做姐夫。好帶挈梅香哩。<span class="科">貼</span>你二人之言皆有理。但男女非行媒不知名。非受幣不交親。我於溫郎。非無此意。但媒聘未通。難以出言。你且設餌待魚。若有天緣。自當契合。</p>
        
        <p class="落詩"><span class="科">貼</span>孔雀屏開燭影紅。<br /><span class="科">末</span>會看佳婿近乘龍。<br /><span class="科">丑</span>有緣千里能相會。<br /><span class="科">合</span>無緣對面不相逢。</p>
        
        <h2 id=ch5 class="chapter"><span class="齣題">第五齣　刺繡</span></h2>
        
        <p class="曲"><span class="牌">花心動</span><span class="科">旦上</span>日上紗窗。對菱花笄總。雙蛾濃畫。輕拂羅衫。低垂簾幕。高堂問寢初罷。<span class="科">丑扮梅香上</span>傷春兀自無聊賴。侍巾箱勤勞炊爨。守箴規不出閨門之外。</p>
        
        <p class="誦"><span class="牌">畫堂春</span><span class="科">旦</span>東風吹柳日初長。雨餘芳草斜陽。<span class="科">丑</span>杏花零亂燕泥香。睡損紅妝。　　<span class="科">旦</span>寶篆暗消蘭麝。畫屏縈遶瀟湘。<span class="科">丑</span>曉寒輕透薄羅裳。無限思量。</p>
        
        <p class="白"><span class="科">旦</span>奴家生長閨門。克遵姆訓。繡幕低垂。不管繁華春色。重門深鎖。惟貪針指工夫。昨日溫秀才來看母親。偶爾一見。觀他豐姿秀麗。禮度雍容。真廟廊偉器。誠恐蛟龍得雲雨。終非池中物也。<span class="科">丑</span>小姐。溫公子有宋玉之才。潘安之貌。小姐何不告過老夫人。就招他為姐夫。卻不是好。<span class="科">旦</span>賤人無恥。女子之嫁也母命之。老夫人未有此意。怎麼叫我開得口。<span class="科">丑</span>小姐自家難說。待秋蘭去告老夫人何如。<span class="科">旦</span>呀。這婚姻事豈是你小賤人說得的。你好好去安排繡牀。隨我學習女工便了。<span class="科">丑</span>小姐。你又苦惱我也。<span class="科">旦</span>賤人。執麻枲治絲繭。都是你分內事。有甚苦惱。<span class="科">丑</span>小姐。你滿頭珠翠。遍身綺羅。何不自享安逸。務要苦自勞神。<span class="科">旦</span>豈不聞詩有豳風之規。書有無逸之戒。自古帝后王妃。尚然不費蠶織。何況於我。我今日豈可恃此富貴。而溺於宴安乎。<span class="科">丑</span>小姐極是。只是秋蘭春心蕩漾。天氣困人。其實當不得這勞苦。<span class="科">旦</span>賤人。不知勞者不久逸。你今日若不辛苦。怎得後日安樂。今後再不許說此話。我若告過老夫人。好生懲治你這賤人。<span class="科">丑</span>小姐見憐。秋蘭再不敢了。<span class="科">刺繡介旦</span></p>
        
        <p class="曲"><span class="牌">桂枝香</span>拈針紉線。輕鋪巧幻。繡成黼黻文章。和那色絲黃絹。看日遲晝長。日遲晝長。風薰羅幔。稍覺意慵心懶。<span class="夾白"><span class="科">丑</span>小姐。你且休息休息。<span class="科">旦</span></span>莫偷閒。簷前寸晷難留住。花影俄然上畫欄。<span class="科">丑</span>紅消翠減。神疲力𧪈<a epub:type="noteref" href="#char01"><sup>註</sup></a>。繡不就鸞鳳雙飛。和那鴛鴦作伴。謾停針暗傷。停針暗傷。惹得我芳心繚亂。<span class="夾白"><span class="科">長吁介</span>好苦呵。</span>受人羈絆。轉憂煎。人生浮世如春夢。何苦營營誤少年。<span class="科">旦</span>姆儀婉孌。須當黽勉。<span class="夾白">賤人。</span>你休惹着飛絮遊絲。閒藤野蔓。<span class="夾白">為婦人女子呵。</span>惟勤組紃。惟勤組紃。何須扼腕。休辭勞倦。聽吾言。飛花任自隨流水。蘭蕙依然春自妍。<span class="科">丑</span>娘行懲勸。懃勞何憚。從今收斂春心。再不把紅綃寫怨。任流鶯亂啼。流鶯亂啼。蜂狂蝶戀。何心顧盼。更拳拳。抱衾甘受宵征苦。流落黃裳最可憐。</p><aside epub:type="footnote" id="char01"><p>「⿰言前」</p></aside>
        
        <p class="落詩"><span class="科">旦</span>庭院重重春晝深。<br /><span class="科">丑</span>隔窗斜日轉花陰。<br /><span class="科">旦</span>停針默默嬌無語。<br /><span class="科">合</span>徒倚欄杆思不禁。</p>
        
        <h2 id=ch6 class="chapter"><span class="齣題">第六齣　請婚</span></h2>
        
        <p class="白"><span class="科">末扮院子上</span>金屋深沈貯阿嬌。吹簫秦女嚲雲翹。早教翡翠聞王母。不許烏鳶噪鵲橋。受人之托。必當終人之事。老夫人差我結綵樓選婿發放。要如溫公子這等人才。方許赴選東牀。只怕難得。遠遠望見一人擺將來了。看何如。<span class="科">淨扮富翁上</span></p>
        
        <p class="曲"><span class="牌">普賢歌</span>田連阡陌氣豪迂。囊裡黃金積有餘。石崇那罕稀。陶朱總不如。彩鳳求凰吾是侶。</p>
        
        <p class="白">人人嘲我守錢奴。豪富冠神都。營營錢樹子。孳孳盜跖徒。孔方結兄弟。金穴乃我居。聚斂鴟夷子。征商賤丈夫。貪婪如劫奪。竊取勝穿窬。但知金玉貴。那曉聖賢書。<span class="科">末</span>又道人不通古今。馬牛而襟裾。<span class="科">淨笑介</span>只求倉廩實。誰笑腹空虛。文君如選婿。我是馬相如。<span class="科">末笑介</span>只怕外相如內不相如。又有一位來了。衣服且是齊整。<span class="科">丑扮公子上</span></p>
        
        <p class="曲"><span class="牌">水底魚兒</span>蔭襲勳資。家聲振九衢。風流豪俠。門盈駟馬車。</p>
        
        <p class="白">俺自家貴介本官餘。膏粱環綺襦。世世襲華轂。潭潭府中居。生來靠祖父。身不負犁鋤。肺腑藏白曳。形骸血肉軀。意度頗驕縱。物色何豪腴。侯門選才子。我是千里駒。<span class="科">末</span>只恐君才非良馬。磨中之黔驢。<span class="科">丑笑介</span>笑罵從他口。好官我為之。<span class="科">淨丑</span>我二人一富一貴。名門大族。聞知府中招婿。特來赴選。<span class="科">末</span>二位家勢。果是當今第一。只一件。老夫人道小姐有傾國傾城之貌。不可容易許人。定要考一考。<span class="科">淨</span>考不難。小子有不醉之量。兼人之餐。人人號我酒囊飯袋。那怕搞。<span class="科">丑</span>小子更高。日食一萬錢。夜傾三百盞。人人號我餔啜之徒。隨你搞。<span class="科">末</span>二位乃飲食之人。食粟而已。非是搞酒飯。要考才。<span class="科">淨</span>這個一發不打緊。我家貨殖致富。資擬王公。人皆稱我為多田翁。真是菽粟盈太倉。黃金滿中庫。<span class="科">丑</span>我家祖父在任。竭民膏血。捲起地皮。真個位高金多。胡椒八百石。鍾乳三千斤。若要考財。我二人最多。<span class="科">末</span>又道不義之富貴。於我如浮雲。我說的非是雙財。要單才。<span class="科">淨</span>腰纏十萬貫。此乃是擔財。<span class="科">末</span>不是。要你肚裡的才。<span class="科">丑</span>身居黃金屋。口食千鍾粟。這不是肚裡財。<span class="科">末</span>二位說來說去。只說金銀。我家不要金銀。只要詩文。<span class="科">淨</span>杜詩李詩。不如細絲。韓文柳文。不如松文。古人道得好。黃金置身貴。文章不療飢。又道紈褲不餓死。儒冠多誤身。古人說話。那一句不說錢財好。要甚麼文才。<span class="科">末</span>我太尉是詩禮之家。與別人不同。只要書。不要財。<span class="科">丑</span>你就說書怎見高。財怎見低。<span class="科">末</span>書有香。銅有臭。二位乃人間臭物。請退請退。<span class="科">淨</span></p>
        
        <p class="曲"><span class="牌">駐雲飛</span>我富擬王侯。金谷園中名最優。囊橐多豐厚。喬木吾稱首。<span class="夾白">嗏。</span>肥馬與輕裘。朱輪輻輳。爭奈路阻藍橋。玉兔空杵臼。自訝明珠惜暗投。<span class="科">丑</span>畫轂鳴騶。紈褲相仍逞貴遊。世祿誇勳舊。冠蓋稱華胄。<span class="夾白">嗏。</span>聲勢蓋皇州。豐姿魁秀。爭奈夢斷陽臺。雲黯巫山岫。花落無心逐水流。<span class="科">末</span>繡幕紅樓。好選英賢作好逑。<span class="夾白"><span class="科">淨</span>如今做親的只貪財主。<span class="科">末</span></span>銅臭非佳耦。<span class="夾白"><span class="科">丑</span>如今做親的只貪官家。<span class="科">末</span></span>乳臭非良友。<span class="夾白">嗏。</span>野鶩豈鸞儔。名珠難售。怎教窈窕佳人。流落庸人婦。正是紅葉無情出御溝。<span class="夾白"><span class="科">下淨丑</span>親事不成。回去回去。</span>釣罷綸收。此處無魚別下鉤。種玉難成就。待兔空株守。<span class="夾白">嗏。</span>無分探瀛州。空教仰斗。下第歸家。季子顏何厚。難洗今朝一面羞。</p>
        
        <p class="落詩"><span class="科">淨</span>侯門有女選郎才。<br /><span class="科">末內應</span>俗子無緣莫入來。<br /><span class="科">丑</span>夜靜水寒魚不食。<br /><span class="科">合</span>滿船空載月明回。</p>
        
        <h2 id=ch7 class="chapter"><span class="齣題">第七齣　下鏡</span></h2>
        
        <p class="曲"><span class="牌">金瓏璁</span><span class="科">貼上設繡幕</span>門闌增喜慶。鵲橋高駕瓊楹。占鳳卜。聽鸞盟。<span class="科">旦</span>繁花團繡影。綺羅簇擁金屏。絃管沸。瑞煙凝。</p>
        
        <p class="白"><span class="科">貼</span>手捲真珠上玉鉤。重重步障罩紅樓。青鳥未傳雲外信。思悠悠。<span class="科">旦</span>繡幕層層繫綵球。夭桃灼灼覆瀛洲。結帨未堪承母命。覺含羞。<span class="科">貼</span>孩兒。前日委托太真為汝選配。未見回報。梅香。蘭房錦瑟。花燭綺筵。不知完備了未。<span class="科">丑</span>伏老夫人。俱已完備了。<span class="科">貼</span></p>
        
        <p class="曲"><span class="牌">鎖南枝</span><span class="夾白">你看</span>蘭房裡。錦瑟傍。香風瑞煙迥幃帳。結綺候仙郎。三星照羅幌。桃腮艷。蓮炬煌。弄玉已乘凰。簫郎早臨降。<span class="科">旦</span>開寶匣。壓錦妝鴛幃鵲屏總羞向。採藻幼何當。結縭心悒怏。<span class="夾白">我若離了膝下呵。</span>晨昏裡。誰奉養。戀戀在萱堂。難教我暫疎曠。</p>
        
        <p class="曲"><span class="牌">生查子</span><span class="科">生帶玉鏡上</span>淑女選才郎。門閱誰能稱。自薦入東牀。玉鏡聊為聘。</p>
        
        <p class="白">自家謹承姑命。選擇門楣。我思量起來。以表妹之貌。配溫嶠之才。真為天作之合。豈可令他人得之。今去見姑母。竟當自薦。以此鏡為聘。成就這段佳姻。有何不美。梅香通報。<span class="科">貼出幕前見生介</span>所托之事。今竟何如。<span class="科">生</span>告姑母。已得人矣。門第才望。不減如小生。<span class="科">貼</span>何人。<span class="科">生</span>便是溫嶠。<span class="科">貼笑介</span>老身久有此意。莫非天也。既如此。就令小女事君。以執箕箒。<span class="科">淨扮媒婆上生出鏡介</span>荷蒙不鄙。愧乏白璧黃金。止有玉鏡臺一面。以為聘禮。<span class="科">貼</span>收了。<span class="科">生拜介</span>寒門衰陋鄙人。幸蒙不遺葑菲。得與館甥之選。竊恐有玷名門。貽羞淑女。<span class="科">貼</span>太真說那里話。小女蒲柳之姿。得事君子。正謂門闌多喜色。女婿近乘龍。何須過謙。<span class="科">叫介</span>孩兒。多承太真不棄。汝身得有所托。過來相見。<span class="科">旦含羞投扇笑介</span>我固疑此奴。今果如所卜。<span class="科">下丑</span>小姐招得這個好郎君。十分歡喜。莫說小姐歡喜。眾梅香皆歡喜。<span class="科">笑下貼</span></p>
        
        <p class="曲"><span class="牌">香柳娘</span>喜門迎席珍。門迎席珍。冰清玉潤。<span class="夾白">汝二人匹配。可謂相宜。</span>佳人才子堪合巹。汝金玉可親。金玉可親。懷抱濟川才。胸中飽經蘊。<span class="科">合</span>況渭陽舊姻。渭陽舊姻。世結朱陳。堪諧秦晉。<span class="科">生</span>我本愴荒鄙人。愴荒鄙人。才非英雋。布韋未及明時奮。荷高門汲引。高門汲引。甥館迭為賓。何當此榮進。<span class="科">合前</span></p>
        
        <p class="落詩"><span class="科">生</span>昔年曾向玉京遊。<br />一飲瓊漿意氣投。<br /><span class="科">貼</span>今日得成秦晉約。<br /><span class="科">合</span>早教織女會牽牛。</p>
        
        <h2 id=ch8 class="chapter"><span class="齣題">第八齣　成婚</span></h2>
        
        <p class="曲"><span class="牌">傳言玉女</span><span class="科">貼上</span>寶鼎煙迷。紅雲呈瑞。畫堂前重裀疊翠。牛郎和織女。今夜鵲橋重會。摽梅初實。桃夭時値。</p>
        
        <p class="白">院子何在。<span class="科">末上</span>帳前新綰鴛鴦帶。堂上初開玳瑁筵。雲滿巫山峰十二。門迎珠履客三千。伏老夫人。有何使令。<span class="科">貼</span>今日與小姐畢姻。筵席安排了未。<span class="科">末</span>安排完備了。<span class="科">貼</span>怎見得。<span class="科">末</span></p>
        
        <p class="誦"><span class="牌">西江月</span>但見翠幄金屏燦爛。寶璫玉珮鏗鏘。珊瑚枕上繡鴛鴦。花底香風蕩漾。　　玉瑣平鋪紈袴。青墀鼎沸絲簧。洞房花燭夜爃煌。爭看神仙儀仗。</p>
        
        <p class="白"><span class="科">貼</span>有甚麼酒饌。<span class="科">末</span></p>
        
        <p class="誦"><span class="牌">臨江曲</span>雞［⿰足后］猩唇羅五鼎。紅肥錦縷飛霜。肉臺盆內總膏粱。珍庖調玉膾。仙府飫瓊漿。玉薤流霞蘭葉翠。煙浮蟻綠鵝黃。蘭陵美品鬱金香。松醪盛玉碗。結盞候仙郎。</p>
        
        <p class="白"><span class="科">末下貼</span>請親母新郎出來。<span class="科">老旦上</span></p>
        
        <p class="曲"><span class="牌">女冠子</span>高門垂庇。蓬茅頃刻生輝。<span class="科">生上</span>風雲未際。鯫生未遇。姻婭承恩。慚非佳婿。<span class="夾白"><span class="科">老旦</span>請新人出拜堂。<span class="科">旦上</span></span>妝罷還羞愧。桃腮紅襯。蓮步輕移。<span class="科">合</span>陰陽今托始。千載奇逢。人生得意。</p>
        
        <p class="白"><span class="科">夫妻對立介丑揭蓋頭介唱</span>三尺紅羅覆綠鬟。蓋頭高揭露朱顏。嬌羞斂衽低頭立。俊俏才郎偷眼看。囉嗹哩囉嗹。<span class="科">丑喝拜淨</span>竊以窈窕佳人。委實蘭房之秀。象賢庶士。乃為席上之珍。邇者神相其成。天作之合。一雙兩好。綢繆宜合於瑟琴。二姓百年。燕婉喜諧乎伉儷。噦噦兮桐岡之鳳。關關焉河上之鳩。于以采藻。于以采蘋。克謹蒸嘗之薦。載弄之璋。載弄之瓦。早膺莞簟之祥。伏願姑嫜交慶。家室攸宜。螽斯秩秩。麟趾振振。<span class="科">拜介</span>禮儀已畢。夫婦請飲交杯酒。<span class="科">生</span></p>
        
        <p class="曲"><span class="牌">畫眉序</span>繡幕繫紅絲。畫燭行行照羅綺。愧塵凡何幸。獲配仙姝。遶銀屏隊隊紅妝。列華屋繩繩珠履。<span class="科">合</span>良緣喜下妝臺鏡。庭前彩鳳來儀。<span class="科">旦</span>鋪翠壓瓊脂。玉樹交加結連理。慕荊釵德耀。舉案齊眉。愧我非金屋嬋娟。喜得遇象賢公子。<span class="科">合前老旦</span>下嫁屈王姬。賢助真堪主中饋。見門盈百輛。化洽關雎。幸喜得種玉連城。須及早鳴珂帝里。<span class="科">合前貼</span>輪御結矜褵。孔雀屏開締佳士。看東牀坦腹。慶洽門楣。產嘉瑞天上麒麟。新物色門牆桃李。<span class="科">合前丑</span></p>
        
        <p class="曲"><span class="牌">滴溜子</span>郎君是郎君是燕山桂枝。小姐是小姐是飛瓊伴侶。雙雙同諧伉儷。匹配總堪奇。如魚似水。管取熊羆早叶夢裡。<span class="科">生旦</span></p>
        
        <p class="曲"><span class="牌">太和佛</span>帶結同心花共蔕。聯袂酳金卮。瑟琴在御。夫唱婦相隨。偕老百年期。<span class="科">合</span>齊看取。佳人才子兩相宜。<span class="科">貼老旦</span>銀海瓊舟浮綠𨣞<a epub:type="noteref" href="#char02"><sup>註</sup></a>。人人如在瑤池。香生枕簟。今夜花燭共歡娛。他年金榜標名字。<span class="科">合</span>齊慶取。佳兒佳婦世間稀。<span class="科">合</span></p><aside epub:type="footnote" id="char02"><p>「⿰酉義」</p></aside>
        
        <p class="曲"><span class="牌">雙勝子</span>蘭房裡。蘭房裡。春光好。花容媚。瑤臺上。瑤臺上。笙簧巧。歌聲細。銀缸爛。銀缸爛。香篆瀰。香篆瀰。看交杯酬勸。欹醉扶歸。</p>
        
        <p class="曲"><span class="牌">餘文</span>山盟海誓今宵締。美貌芳年正及時。樂事人間能有幾。</p>
        
        <p class="落詩"><span class="科">生</span>雙星今夜渡銀河。<br /><span class="科">旦</span>喬木枝頭繫女蘿。<br /><span class="科">老</span>細看月輪還有意。<br /><span class="科">合</span>定教丹桂近姮娥。</p>
        
        <h2 id=ch9 class="chapter"><span class="齣題">第九齣　石勒起兵</span></h2>
        
        <p class="曲"><span class="牌">北點絳唇</span><span class="科">淨扮石勒同卒上</span>蓋世英雄。風生叱咤真驍勇。番漢雲從。鼙鼓漁陽動。</p>
        
        <p class="白">秉握乾符起遠陲。帳前初建九斿旗。丈夫志氣掀天地。鬱鬱安能守一隅。自家姓石。名勒。表字季龍。世為西番部長。自歸晉后。遷居上黨。經今數世。臣節不虧。近因司馬氏骨肉相殘。紀綱廢弛。九川輻裂。四海鼎沸。俺自起兵已來。旬月之間。眾至四十餘萬。一鼓已下常山鉅鹿數郡。并州諸胡羯。盡皆歸降。如今就要起兵。約同劉曜長驅中原。不免叫出謀主張賓大將石生與他相議。二臣何在。<span class="科">外扮張賓上</span>受圖黃石老。學劍白猿公。<span class="科">丑扮石生上</span>摧鋒萬人敵。略地兩隅空。<span class="科">外丑</span>伏將軍。有何分付。<span class="科">淨</span>張謀主。你可同石生統領大眾。約會始安王劉曜。攻取洛陽。執了晉帝。中分天下。星夜就道。不可有違。<span class="科">外丑</span>領鈞旨。<span class="科">淨</span></p>
        
        <p class="曲"><span class="牌">北雁兒落</span>率五丁振旅出幽并。驅千乘閫外承軍令。拂青萍光射斗牛星。敲金鐙聲振空山應。<span class="科">外</span>陣前兵列着六花形。馬上旌藏着雙燭影。任縱橫虎鬭與龍爭。肆憑陵拓地收藩屏。<span class="科">丑</span></p>
        
        <p class="曲"><span class="牌">得勝令</span>烈轟轟羯鼓震天鳴。沸騰騰鐵馬追風騁。亂紛紛犀象壯軍聲。密層層旗纛遮天冥。奮武威北伐南征。國破城平。直待要立馬吳山頂。真個是將猛兵勍。入中原遷周鼎。<span class="科">丑</span>氣崢崢跨海噬長鯨。喧嚇嚇飛騎過蔥嶺。黑黯黯蠻雨暗江汀。白茫茫瘴霧迷山徑。喊一聲日墜天傾。地裂山崩。管取一戰定東京。怕甚麼天府金城。早教晉君臣來繫頸。</p>
        
        <p class="落詩"><span class="科">丑</span>挾槊彎弓馬上飛。<br /><span class="科">末</span>攻城略地運謀機。<br /><span class="科">淨</span>早教大將揮神筆。<br /><span class="科">合</span>定見降王走傳車。</p>
        
        <h2 id=ch10 class="chapter"><span class="齣題">第十齣　王敦失守</span></h2>
        
        <p class="曲"><span class="牌">番卜算</span><span class="科">淨扮王敦上</span>禦侮握兵權。衛國居垣翰。群胡分道寇中原。朝野皆驚眩。</p>
        
        <p class="白">承恩坐鎮洛陽城。奕世勤王國史稱。夜捲牙旗千里雪。朝飛羽騎一河冰。下官都督王敦是也。從兄王衍。官為司徒。王澄官為司寇。世稱三窟。因國內搔動。朝廷勑俺都督中外諸軍。鎮守中原。昨報劉曜石勒分道南侵。兵勢強盛。河北諸軍。盡皆敗衂。今已渡河。將至城下。天子議欲避兵。未知何如。兵校你可傳令五城諸將士。堅守城池。不可輕忽。<span class="科">丑末</span>領鈞旨。<span class="科">淨</span>准備鞍馬。待我巡警一番。<span class="科">巡介</span></p>
        
        <p class="曲"><span class="牌">紅繡鞋</span>強胡劉石呼延。呼延。連兵入寇中原。中原。雲騅鐵騎兩紛然。旗蔽日。鼓喧天。傾上郡。破重關。<span class="科">末丑</span>皇城守禦惟艱。惟艱。移文急召兵援。兵援。將軍且請展愁顏。增樓櫓。固城垣。堅甲胄。整旗旛。</p>
        
        <p class="白"><span class="科">外扮探卒上</span>天殃危社稷。烽火及甘泉。告都督。劉曜石勒攻破宣陽門。天子及六宮妃嬪。盡皆被執。丞相周顗等從數騎突出東門而去。都督作急點起軍兵。去奪御駕。趲快趲快。<span class="科">淨</span>天那。這等大事。如何支撑。</p>
        
        <p class="曲"><span class="牌">包子令</span>膽喪魂驚心憒亂。心憒亂。裂冠毀冕困腥羶。困腥羶。乘輿覆轍遭天譴。思量臣子有餘愆。有餘愆。<span class="科">合</span>須戮力轉日回天。轉日回天。<span class="科">丑末</span>正氣掃地山河變。山河變。君讎誓不共戴天。共戴天。裹瘡泣血還百戰。三軍怎敢暫偷安。<span class="科">合前淨</span></p>
        
        <p class="白">眾將士。你可各牽輕騎。間道銜枚。疾速邀截石勒劉曜那廝歸路。努力奪回聖駕。六宮后妃公主。賞以萬金。爵以萬戶。<span class="科">末丑傳令介眾</span>告都督。眾將士皆膽戰心驚。無人敢去。<span class="科">淨</span>既如此。京城已失。敵鋒方銳。不免收拾敗殘軍馬。奔到江東去罷。</p>
        
        <p class="落詩">漁陽烽火照函關。<br />玉輦匆匆下北山。<br />百二山河成破碎。<br />蒙塵天子幾時還。</p>
        
        <h2 id=ch11 class="chapter"><span class="齣題">第十一齣　慶賞</span></h2>
        
        <p class="曲"><span class="牌">錦堂春</span><span class="科">生上</span>風暖鶯聲巧囀。雨餘階下苔斑。荼蘼架上紅方綻。正値艷陽天。<span class="科">旦上</span>紅杏枝頭春鬧。珠簾曙影斜穿。惜花祇恐花飛片。隔竹怯啼鵑。</p>
        
        <p class="誦"><span class="科">生</span><span class="牌">蝶戀花</span>無情日月雙丸跳。轉眼韶光。又是清明候。春照水波明已透。芳郊常恐花枝瘦。　　<span class="科">旦</span>人世難逢開口笑。問柳尋花。好景休辜負。鳳瑟鸞笙時合奏。對花正値人年少。</p>
        
        <p class="白"><span class="科">生</span>娘子。你看春滿郊原。萬花如錦。可備筵席。請岳母母親同到南園翫賞。以敘天倫之樂。多少是好。<span class="科">旦</span>筵席俱齊備了。<span class="科">生</span>既如此。請二母出來。<span class="科">老旦上</span></p>
        
        <p class="曲"><span class="牌">清平樂</span>流光似箭。鏡裡容顏換。又報南園春過半。浮世真如夢幻。<span class="科">貼旦上</span>翦翦風生繡幕。微微雨過欄杆。且共看花梓澤。何須去訪桃源。</p>
        
        <p class="白"><span class="科">老旦</span>春院懨懨睡起遲。三竿紅日上朱扉。<span class="科">貼</span>重門深鎖無人到。惟有呢喃雙燕飛。<span class="科">老旦</span>親母。孩兒既蒙招贅。老身又辱帲幪。華居厚膳。何以克當。<span class="科">貼</span>骨肉至親。何分彼此。賢婿請我二人出來。有何話說。<span class="科">生</span>告岳母母親。天地為萬物之逆旅。光陰乃百代之過客。浮生若夢。為歡幾何。當此和煦天氣。品物咸亨。安排蔬酌。同到南園賞花觴詠。以樂天年。<span class="科">貼老旦</span>佳景難逢。青春不再。既有此舉。甚合兩心。便可攜觴同往。<span class="科">行介</span>此間就是南園了。<span class="科">合</span>只見萬種奇葩呈艷麗。十分春色在枝頭。好景物也呵。將酒過來。<span class="科">生</span></p>
        
        <p class="曲"><span class="牌">錦堂月</span>麗日江山。春風花草。繁華幾經過眼。九十風光。回首又逾強半。嘆浮生忙裡推遷。憐暮景暗中頻換。<span class="科">合</span>金樽滿。聽取花下笙歌。捧觴酬勸。<span class="科">旦</span>堪觀。橋梓陰連。萱花秀毓。交加雨露鮮妍。桂蕊蘭香。韶華佔斷名園。連理樹並蔕交枝。比翼鳥雙棲同綰。<span class="科">合前老旦</span>憑欄。琴瑟調絃。斑斕戲彩。花前擲舞蹁躚。拾翠尋芳。銜杯且自消遣。<span class="夾白">孩兒。</span>休長恁林壑投閒。須早把桑弧射遠。<span class="科">合前貼</span>開簾。九棘森然。三槐掩映。羹牆禮樂相傳。更冰玉生輝。門楣婿館多賢。閒庭畔遲日暄長。塵夢裡餘光影短。<span class="科">合前生</span></p>
        
        <p class="曲"><span class="牌">醉翁子</span>堪戀。國色與天香綴滿。<span class="科">摘花與旦插介</span>須摘取花枝。滿頭插遍。<span class="科">旦</span>欣忭。向金谷叢中。對酒高歌同繾綣。<span class="科">合</span>歌聖善。願壽考無疆。永保團圓。<span class="科">老旦</span>黽勉。看我兒材器如瑚璉。你須奮翮鵬程。策名金殿。<span class="科">貼</span>襄贊。看時事多艱。怎忍懷寶迷邦袖手看。<span class="科">合前貼老旦</span></p>
        
        <p class="曲"><span class="牌">僥僥令</span>鳳簫聲漸緩。柘袖舞初闌。<span class="科">生旦</span>不覺楊柳樓心歌殘照。扇底落東風盡醉酣。<span class="科">貼老旦</span>獸爐銷玉篆。綺席徹犀錢。<span class="科">生旦</span>只見鞦韆影落欄杆晚。飛蓋與遊韁尚纜牽。</p>
        
        <p class="曲"><span class="牌">餘文</span>歡歌永日猶嫌短。傍花隨柳過前川。偷得浮生半日閒。</p>
        
        <p class="落詩">人生七十古來稀。<br />日向花前盡醉歸。<br />傳語東風共流轉。<br />暫時相賞莫相違。</p>
        
        <h2 id=ch12 class="chapter"><span class="齣題">第十二齣　新亭流涕</span></h2>
        
        <p class="白"><span class="科">末扮院子上</span>廟堂無策可平戎。坐使甘泉照夕烽。寶鼎銅駝荊棘裡。龍樓鳳閣黍離中。小人乃王都督手下的便是。前日隨都督鎮守中原。兵敗奔來江左。痛想國家被兵之時。真個好慘傷也呵。只見那蜂蟻成屯。豺狼載道。鳥飛不下。獸挺亡群。風烈兮日曛。山崩兮水沸。利鏃穿腸。血滿長城之窟。驚沙撲面。屍填巨港之涯。數代衣冠。淪於左衽。兩朝豪傑。沒入古丘。曉日空殘壘。堪傷滿目荊榛。夜月迥頹垣。忍見高卑陵谷。二帝塵蒙。洛邑江山千里暗。百僚鼠竄。咸陽宮殿三月紅。發掘諸皇陵。誰收暴骨。焚燒九太廟。盡化飛灰。失耕隴畝。鞠為麋鹿之場。無主寢園。遍是莓苔之境。真個世運厄陽九。干戈禍生靈。好苦呵。何時一掃胡塵靜。太平重見漢官儀。今日都督分付整頓筵席於新亭。請王司徒周司徒劉太尉三位老爺飲宴。商榷朝政。筵席已完。都督早上。<span class="科">淨扮王敦上</span></p>
        
        <p class="曲"><span class="牌">出隊子</span>神京捍禦。推轂承恩總六師。背城百戰苦難支。竭力輸忠心無二。一點丹衷。神人鑑知。</p>
        
        <p class="白">九重城闕迥煙塵。回首中原嘆陸沈。自顧勤王曾百戰。捐軀空自建奇勳。王敦捍禦京國。晝夜血戰。出萬死。得一生。奈何孤旅難支。遂致失守。及帝后播遷。急欲遣騎。邀回聖駕。只因士卒破膽。不能用命。以故無成。若論我今日。擁眾來奔新朝。當有不次之待。反聽劉隗刁協之徒。竊弄威柄。將我補天浴日之功。棄而不錄。思之不能無怨也。罷罷。此是國家正當危急之際。不宜自立異同。姑且勉力匡扶。待關河平定。別議之耳。左右的。酒席完備了未。<span class="科">末</span>完備了。<span class="科">淨</span>請各位老爺出來。<span class="科">末下外扮王導上</span></p>
        
        <p class="曲"><span class="牌">滿庭芳</span>國步艱難。憂如天墜。誰為王家死綏。<span class="科">小外扮劉琨上</span>戎馬在郊。羽書日夜交馳。<span class="科">末扮周顗上</span>太阿柄倒持。南冠無奈北風吹。<span class="科">合</span>堪悲處。舊京何在。人民城郭都非。</p>
        
        <p class="白"><span class="科">見介外</span>列位大人。夷狄亂華。宗國傾覆。吾等食人之食。不能死人之事。寧無愧於心乎。<span class="科">小外</span>自古道主憂臣辱。主辱臣死。若論二帝受此困頓。吾儕分當捐軀赴難。以全忠節。但恐自喪溝瀆。無益於時。故且忍恥偷生。以圖恢復。列位大人。我與你須當盡心竭力。期復大讎。不可苟安歲月。坐失事機。<span class="科">淨</span>只一件。方今劉石盛強。難與為敵。只宜畫江固守。以保宗社。況江東幅員數千里。借使無失。黃河以南。猶可作龜茲國。何憂之有。將酒過來。<span class="科">外</span></p>
        
        <p class="曲"><span class="牌">江頭金桂</span><span class="夾白">此時何時。敢躭杯酒。</span>自羯虜窺覦神器。胡塵四塞迷。頃刻把中原板蕩。冠履倒置。黎民無孑遺。<span class="夾白">只恨</span>我生不逢時。淪胥顛沛。況我備員樞軸。休戚攸關。焦思苦心當自勵。敢素餐尸位。素餐尸位。須鞠躬盡瘁。是何時。從頭收拾山河舊。天外重將落日揮。<span class="科">末</span>仰見三辰失位。神京九鼎移。<span class="夾白">自從虜馬飲江。滄桑遷變。指顧江山。漫非舊日之景。可傷可傷。</span>攜手憑高睇盼。風景不殊。舉目有江河之異。<span class="夾白"><span class="科">流淚介外</span>呀。周大人。休得悲傷。我與你當共戮力王室。克復神州。何至作楚囚對泣乎。<span class="科">末</span></span>猛然間睹物興悲。早不覺澘然流涕。<span class="夾白">列位大人。</span>我自願漆身吞炭。嘗膽臥薪。同心協力期雪恥。須歃血為誓。歃血為誓。<span class="科">歃血介</span>冰霜堅志。強維持。還將破碎乾坤整。沙漠重迎二聖歸。<span class="科">小外</span>那日把金甌輕毀。周京遍黍離。回首故都何處。親舍千里。白雲遙指在天際。<span class="夾白"><span class="科">外</span>劉大人。自古為國者不顧家。今天子安在。敢言親乎。<span class="科">小外</span>列位大人說得是。</span>只為王室凌夷。不遑戀桑梓。<span class="夾白">那日二帝北狩之時呵。</span>追想牛車北去。俛首羌氐。攀轅滿城空淚垂。<span class="夾白">人生値此大讎。何用生為。</span>恨不得見危授命。見危授命。殺身全義。自思之。還須射卻天狼落。會見漁陽無鼓鼙。<span class="科">淨</span>想那日王師失利。金湯瓦解危。忍見生靈百萬。肝腦塗地。教我奮身空捍禦。怎當得虜勢滔天。三軍奪氣。直似泰山壓卵。膂力難持。倒戈望風空潰圍。<span class="夾白">為今日之計呵。</span>且畫江固守。畫江固守。暫作偏安之計。自遲疑。吾曹縱有擎天手。只恐大廈終非一木支。</p>
        
        <p class="白"><span class="科">小外末</span>都督此計左矣。我晉朝非在上者無道。良由宗室爭權。自相魚肉。遂使犬戎乘隙。毒流中土。今遺民思奮。若能命將出師。遠近豪傑。必望風響應。何故區區作自守虜乎。<span class="科">外</span>二位大人言之極當。<span class="科">小外</span>又一件。二帝在北。不宜恝然。須當時復遣問起居。以盡臣子之義。<span class="科">小外</span></p>
        
        <p class="曲"><span class="牌">憶多嬌</span>國破裂。君難急。青衣之恥猶未雪。逋臣此恨何時竭。<span class="科">合</span>壯懷激烈。甘為嵇侍中血。<span class="科">末</span>天柱折。地維缺。一江南北乾坤別。遙看朔漠心如噎。<span class="科">合前</span></p>
        
        <p class="曲"><span class="牌">鬭黑麻</span><span class="科">外</span>只願江左群寮。心孚契結。狥國忘家。忠肝似鐵。收疆土。恢帝業。麟閣圖形。燕然勒碣。<span class="科">合</span>寸心迫切。衷腸似火爇。聽取江流。聲如哽咽。<span class="科">淨</span>若論我文武才猷。為時俊傑。兄弟桓桓。世稱三窟。<span class="夾白">朝廷若能用我。</span>我扶宗社。驅胡羯。再造乾坤。重援覆轍。<span class="科">合前外</span></p>
        
        <p class="白">劉大人。下官昨日舉保祖士雅為元帥。足下為副帥。興兵北伐。銅符已下。刻日請行。<span class="科">小外</span>既有詔命。下官就與祖公同行便了。</p>
        
        <p class="落詩"><span class="科">淨</span>鼎湖龍去洛城崩。<br /><span class="科">末</span>擾擾乾坤幾戰爭。<br /><span class="科">外</span>獨使至尊憂社稷。<br /><span class="科">小外</span>諸君何以答昇平。</p>
        
        <h2 id=ch13 class="chapter"><span class="齣題">第十三齣　聞雞起舞</span></h2>
        
        <p class="曲"><span class="牌">夜遊朝</span><span class="科">外扮祖逖上</span>悵望中原成慨嘆。何忍見生靈塗炭。生世不辰。遭時多難。何日裡掃清帝輦。<span class="夾白">虜寇日騷動。干戈卒未休。中州王氣盡。江漢水聲愁。泣血瞻河洛。臨危駐石頭。云何舒國難。徹底副君憂。祖逖。表字士雅。范陽人也。少負奇才。素有大志。為長安傾覆。率部曲渡江。上書自陳恢復之策。蒙聖恩擢居元帥征西大將軍。鎮守雍丘。着劉太尉參贊機務。近因新朝荐遭離亂。物力疲弊。不給兵廩鎧杖。使我自往召募。即今內無資糧。外乏救援。單弱如此。大事何由克濟。曾記古人有一旅中興。三戶創業者。兵家運用之妙。存乎其人。豈眾寡強弱之足計哉。此行但當以忠烈感激將士。使知順逆。庶幾義聲昭彰。理直氣壯。師出有名。大功可就矣。今日銅符已下。命駕有期。已遣人去請劉太尉到此。秉燭夜談。怎的還未來。軍校伺候着。<span class="科">小外上</span></span>玉帳承恩叨帝眷。參幃幄出鎮雄藩。兵甲胸中。指揮羽扇。管教青海無傳箭。</p>
        
        <p class="白">通籍金鑾為輔弼。坐籌玉壘寄干城。自家蒙聖恩除為副帥。領兵北伐。如今往參元帥。以定出師之期。<span class="科">見介外</span>昨日新亭。有何高論。<span class="科">小外</span>諸公無非忠義。都督王敦。非惟不能為國分憂。且有悖逆之語。觀其造意。中蓄不臣。竊恐外難未靖。而蕭牆之禍復起。奈何奈何。<span class="科">外</span>王敦狼目豺聲。終當叛亂。但智識庸下。吾輩若存。足可以制之。何慮之有。<span class="科">小外</span>元帥言是。請問雍丘之行何日。<span class="科">外</span>庶事草創。倉卒難行。如今且往淮陰屯田開治。待兵糧備足。器械精利。然后刻期而發。今夜欲與公講論一宵。咨諏請益。<span class="科">小外</span>元帥坐籌幃幄。決勝千里。必有成謀。但兵貴神速。師出不意。亦一奇也。<span class="科">外</span>太尉言之有理。</p>
        
        <p class="曲"><span class="牌">刮鼓令</span>分符出漢關。駕元戎據玉鞍。麾鈇鉞。奮鷹揚。亟圖報君恩一寸丹。<span class="夾白">以太尉神武謀略。為之輔佐。劉石不足平矣。</span>匡輔荷英賢。持危賴君神機妙算。<span class="夾白">我和你此去呵。</span>管教三箭定天山。獻俘齊奏凱歌還。<span class="夾白"><span class="科">小外</span>元帥。</span>你身當虎豹關。把乾坤早斡旋。奮威武衝鋒冒險。向黃龍繫可汗。<span class="夾白">下官樗櫟之才。豈足為元帥副。</span>伴食我應慚。何幸作西樞翊贊。<span class="夾白">元帥。</span>為須取日返虞淵。播遷天子駕重還。</p>
        
        <p class="白"><span class="科">小外</span>夜已二更。神思困倦。且枕戈少憩片時。<span class="科">外</span>左右。你去擊柝巡警。我與太尉抵足一宵。<span class="科">枕戈睡介丑末同巡更丑介</span>老哥。我和你夜夜巡更。風雨四侵。蚊蚋匝體。肚中又飢餓。妻子又宿自。好苦呵。我和你且唱個歌兒耍子何如。</p>
        
        <p class="曲"><span class="牌">五更怨</span>深更悄。風雨多。腹餓筋疲怎奈何。幾許銷金共鴛枕。雲雨會。那知漏下有更夫。擊柝歌。<span class="夾白"><span class="科">末</span>方纔雨下。如今又有月了。</span>新月掛。曲如鉤。照見窮閭幾處愁。多少紅樓長夜宴。歡娛甚。獨教辛苦執更籌。恨悠悠。</p>
        
        <p class="白"><span class="科">雞鳴介丑末</span>呀。更籌尚未換。怎的雞鳴了。<span class="科">外醒蹴小外足介</span>太尉。午夜未央。巽風未動。即聞此聲。豈非惡聲耶。可怪可怪。<span class="科">小外</span>下官方在朦朧。聞之以覺。此乃乾坤倒寘。萬物失序之象也。可嘆可嘆。<span class="科">外</span></p>
        
        <p class="曲"><span class="牌">刮鼓令</span>荒雞午夜傳。忽驚回客夢殘。為只為乾坤顛躓。蹇蹇孤臣睡怎安。我終夕思茫然。攬衣起。徬徨待旦。<span class="科">舞介</span>欲待要仗劍斬樓蘭。燕然勒石紀功還。<span class="科">小外</span>邊烽晝夜傳。苦遭逢國步艱。怎能彀輿圖清晏。漢官儀何日看。<span class="夾白">王都督。這等奸佞之徒呵。</span>空自戴蟬冠。叨竊君恩當知愧赧。<span class="夾白">此行瀝酒為誓。</span>若不稽顙至呼韓。玉關此去不生還。</p>
        
        <p class="白"><span class="科">外</span>太尉。淮漢乃洛陽咽喉。欲得中原。必先取河北。公當速將一旅之師。先去按視地形。便宜行事。下官隨當繼發。<span class="科">小外</span>領命即行。元帥。世方多故。如欲戡亂經邦。非賢才不可。下官有妹夫溫嶠。故河東郡守溫幨之子也。文武兼資。管蕭之亞。敢薦為幕賓何如。<span class="科">外</span>既有良弼。明日即當保舉為總兵司馬。賚詔徵聘。</p>
        
        <p class="落詩"><span class="科">外</span>枕戈不寐覺淒涼。<br /><span class="科">小外</span>中夜聞雞起欲狂。<br /><span class="科">外</span>欲使呼韓來稽顙。<br /><span class="科">合</span>須教諸葛起南陽。</p>
        
        <h2 id=ch14 class="chapter"><span class="齣題">第十四齣　石勒稱王</span></h2>
        
        <p class="曲"><span class="牌">西地錦</span><span class="科">淨扮石勒上</span>一旅奮揚邊地。千載開創洪基。英雄自合居天位。功德可配唐虞。</p>
        
        <p class="白">黻冕端居九五尊。應天御世闢乾坤。九金神鼎初歸我。五玉諸侯盡在門。寡人自收中州之後。王師到處。無不歸降。近從群臣之請。立居天王之位。國號大趙。建都洛陽。昨聞劉曜竊據關陝。亦自稱王。如此僭妄。誠匹夫之勇。井底之蛙耳。俟彼數年。吾當問其鼎矣。又聞司馬睿即位建康。內有周顗王導輔弼之臣。外有祖逖劉琨熊虎之將。此亦勍敵。不可蔑視。不免召謀主張賓。勇將石生石虎。定議則個。<span class="科">外扮張賓上</span></p>
        
        <p class="曲"><span class="牌">前腔</span>決勝廟謨雄斷。料敵方寸神機。<span class="科">丑扮石虎石生同上</span>倚天長劍泣蛟螭。那怕金壘湯池。</p>
        
        <p class="白">我王萬歲。<span class="科">淨</span>右侯。我昨披輿地圖。四海如此其廣。何時可一天下乎。<span class="科">外</span>告大王。順德者昌。逆德者亡。欲一天下。當順民心。古之王者。在德之厚薄。不在地之大小。<span class="科">淨</span>卿言極是。我如今欲破劉曜。計將安出。<span class="科">外</span></p>
        
        <p class="曲"><span class="牌">東甌令</span><span class="夾白">大王聽告。</span>晉家魚肉爰失其鹿。天下英雄相兢逐。<span class="夾白">劉曜呵。</span>雖然掩襲倖先得。未必民心服。吾王威武華夷屬。一怒皆懾伏。<span class="夾白"><span class="科">淨</span>劉曜兵強地險。恐未易破。<span class="科">外</span>劉曜躭嗜麴蘖。綱紀廢弛。雖據關中。濟得甚事。</span>他是個公孫木偶修邊幅。<span class="夾白">大王</span>視彼真如几上肉。若令大眾臨函谷。勢應如破竹。管教他輿櫬口銜玉。稽顙作臣僕。<span class="夾白"><span class="科">淨</span>劉曜若擒。江東用何術以破之。<span class="科">外</span>江東帶甲百萬。江漢為池。君臣輯睦。恐未易破。</span>江東雖小承正朔。終作三分為鼎足。況兼天塹限南北。盤基恐難覆。<span class="夾白">大王若要圖之。</span>只須迭出三軍。蠶食吳和蜀。<span class="科">淨</span>軍師智勇勝頗牧。廟算皇猷當啟沃。我推赤心置人腹。遣將自推轂。<span class="夾白">石生石虎。</span>你須努力收疆服。酬功賚天祿。</p>
        
        <p class="白">石生石虎。你二人武勇高天下。今日在我跟前。把行陣的本事。各逞一番。以觀汝二人將略何如。<span class="科">末</span>告大王。戰以克敵為功。凡用兵布陣。須要自度權衡。敵為火陣。我為水陣。以水制火。彼必敗矣。敵為地陣。我為天陣。以天臨地。我必勝矣。生地則出魚麗之陣。死地則出雲鳥之陣。衢地則用八卦之陣。圍地則用六花之陣。增竈減竈。方略不同。囊沙量沙。動靜莫測。孫子曰。兵未戰而妙算勝者。得算多也。將通於九變之利者。知用兵也。<span class="科">淨</span>好智略。石生說。<span class="科">丑</span>告大王。兵以敢死為勇。凡用將對敵。必須先作勇氣。則寡可勝眾。弱可制強。七縱七擒。能破貔貅百萬。八戰八克。那怕虎賁三千。蜀劍閣只消空拳打開。函谷關擬把靴尖踢倒。挾太山而超海。只作尋常。舉九鼎而拔山。豈足為異。擒了司馬劉曜回來。方顯功業。英雄蓋世。<span class="科">淨</span>好勇略。你二人果然勇足以當鋒。智足以取勝。滅晉除劉。易如反掌。右侯。我就拜你為軍師。石生石虎為大將。一同提兵前去。先定關陝。後取江東。務要協力同心。建功立業。不可有違。<span class="科">眾</span>領旨。</p>
        
        <p class="曲"><span class="牌">金錢花</span>披堅執銳離營。離營。貔貅彪虎雲從。雲從。管教一戰陝城空。擒劉曜。定關中。<span class="科">合</span>傳露布。返元戎。返元戎。<span class="科">眾</span>喧天鼙鼓聲雄。聲雄。師行誰敢當鋒。當鋒。一枝長戟六鈞弓。摧函谷。定江東。<span class="科">合前</span></p>
        
        <p class="白">身馳鐵騎臂彤弓。出塞將軍玉帳雄。九姓羌胡隨制節。六州部落互相攻。<span class="科">眾下淨弔場</span>大軍啟行。萬機稍暇。不免宣出二姬。玩賞一番。多少是好。內史。請二位夫人出來。<span class="科">旦老旦上</span></p>
        
        <p class="曲"><span class="牌">金璁瓏</span>承恩居未央。羅衣染惹天香。攜柘袖。諳宮商。綸音方召幸。忙整金釵雙鳳凰。趨殿陛侍君王。</p>
        
        <p class="白">我王萬歲。<span class="科">淨</span>二妃。我連日留心軍旅。失了掖庭之樂。今當人閒晝永。薰風入絃。召你二位出來。翫賞片時。以消炎暑。<span class="科">旦老旦</span></p>
        
        <p class="曲"><span class="牌">山花子</span>珠簾高捲金鉤控。御爐香噴煙濃。烈炎威不到九重。南薰樂沸絲桐。<span class="科">合遞酒介</span>瀉瓊霞光浮碧筒。六宮粉黛擎玉鍾。百寮濟濟待袞龍。萬歲嵩呼。共祝華封。<span class="科">淨</span>深宮悄似朱明洞。玉壺冰簟生風。見祥雲瑞氣鬱蔥。火龍任自騰空。<span class="科">合前旦老旦</span>妾身幸遇宸恩寵。昭陽殿裡從容。喜羊車時過後宮。御溝何用題紅。<span class="科">合前淨</span>宵衣旰食身端拱。傾心延攬英雄。念征人衝冒鏑鋒。何時奏捷膚功。<span class="科">合前</span></p>
        
        <p class="曲"><span class="牌">舞霓裳</span><span class="科">旦老旦</span>謾束湘裙舞回風。回風。樂諳新腔喜溢重瞳。重瞳。吾王聖德威聲重。萬國遍朝宗。於變時雍。<span class="科">合</span>齊看取華夷一統。河清晏。航海梯山盡修貢。<span class="科">淨</span>曉入瑤臺遇飛瓊。飛瓊。緩步金蓮環珮玲瓏。玲瓏。歌聲響遏行雲迥。明月上簾櫳。沈醉還宮。<span class="科">合前旦老旦</span></p>
        
        <p class="白">更闌人醉。大王請進椒房。</p>
        
        <p class="落詩"><span class="科">淨</span>銅壺銀箭漏聲催。<br /><span class="科">旦</span>飛燕昭陽待宴回。<br /><span class="科">老旦</span>珠翠兩行齊侍駕。<br /><span class="科">合</span>羊車輓入後宮來。</p>
        
        <h2 id=ch15 class="chapter"><span class="齣題">第十五齣　詔聘太真</span></h2>
        
        <p class="曲"><span class="牌">一翦梅</span><span class="科">生上</span>槐棘陰濃翠滿庭。簾捲風清。爐爇香清。掩書俯几憶平生。刻鵠初成。畫虎還成。</p>
        
        <p class="誦"><span class="牌">浣溪沙</span>年少英雄七尺軀。學書學劍欲何如。至今滄海尚遺珠。　　心驚萱室時偏短。暗想中原勢已危。避兵何地可安居。</p>
        
        <p class="白">俺晉朝自從宗室相殘。五胡分擾。神州陸沈。瑯琊南渡。溫嶠身雖草莽。志存恢復。爭奈高堂母老。幽室妻單。喜懼交戰于心。出處未致其決。正是欲伸赤手扶紅日。恐斷青眸望白雲。</p>
        
        <p class="曲"><span class="牌">懶畫眉</span>中原戎馬亂縱橫。每見妖星氣不平。平生有志復神京。須教挽卻天潢水。洗淨山河戰血腥。</p>
        
        <p class="曲"><span class="牌">又</span>欲揮神劍斬長鯨。擬絕天驕拔漢旌。只因日暮念萱庭。孤雲恐切河陽望。且韜跡辭榮暫隱名。<span class="科">外扮使臣賚詔并冠服上</span></p>
        
        <p class="曲"><span class="牌">六么令</span>一函綸命。雨露霑濡日月明。爭看莘野起阿衡。佐聖主寄干城。<span class="科">合</span>行看四海樂昇平。</p>
        
        <p class="白">聖旨已到。新官冠服迎接。<span class="科">生穿衣跪介外讀詔介</span>皇帝詔曰。朕惟天位惟艱。必賢才斯可輔理。邦家多難。非俊髦孰與經綸。我祖宗纘禹舊服。奄有華夏。傳世五君。代無失德。茲因骨肉乖離。以致羌胡雲擾。宗社失守。大帝北轅。朕自渡江已來。苦心焦思。不遑寧處。今欲招來天下豪傑。剋日北征。期於洩忿殲胡。重援溺轍。前者鎮西大將軍祖逖奏稱。太原溫嶠。才兼文武。學貫天人。實有禦侮之才。堪作腹心之將。朕准奏宣麻封爾為總兵司馬。赴鎮聽調。爾當體朕宵旰求賢之誠。分猷報主是力。勤勞夙夜。匡國救民。倘俾大讎得復。王業中興。朕當分茅錫土。崇德報功。欽哉持命。望闕謝恩。<span class="科">山呼介外</span>溫大人。邊境告急。便可就道。弗可愆期。<span class="科">生</span>朝廷恩命。不敢有違。即當辭別母妻。起程便了。</p>
        
        <p class="落詩"><span class="科">外</span>羨君談笑出風塵。<br /><span class="科">生</span>叨受兵符寵渥新。<br /><span class="科">末</span>鵬鶚九霄初奮翮。<br /><span class="科">合</span>行看功業畫麒麟。</p>
        
        <h2 id=ch16 class="chapter"><span class="齣題">第十六齣　絕裾辭母</span></h2>
        
        <p class="曲"><span class="牌">謁金門</span><span class="科">旦上</span>空留戀。指日河橋人遠。漫把鴛鴦輕拆散。從今添個思君怨。<span class="科">生上</span>堪嘆青錢入選。名利牽人一線。<span class="科">合</span>母子夫妻情分淺。兩意難排遣。</p>
        
        <p class="白"><span class="科">旦</span>相公。君命召。固當不俟駕而行。親年老。豈可便違顏而去。<span class="科">生</span>夫人。親恩固所當盡。君義亦不可違。老母在堂。專望賢妻小心侍奉。卑人若有寸進。便當整斾西還。不敢久戀上國。<span class="科">旦</span>朝廷既有詔聘。奴家不敢阻當。不知起程在於何日。<span class="科">生</span>邊事緊急。就去堂上辭別母親岳母。即便起行。<span class="科">老旦上</span></p>
        
        <p class="曲"><span class="牌">臘梅花</span>我孩兒應聘赴神京。頃刻天涯形影。<span class="科">貼上</span>看驊騮方騁。鶤鵬奮迅。扶搖萬里上雲程。</p>
        
        <p class="白"><span class="科">生</span>母親。子道未能全。王事苦間關。<span class="科">老旦</span>孩兒。窮經須濟用。憂國義當先。<span class="科">貼</span>賢婿。丈夫四方志。鄉井莫留連。<span class="科">旦</span>相公。但願功成後。錦衣及早還。<span class="科">老旦</span>孩兒。朝命既促。登程須早。<span class="科">生</span>母親。孩兒本欲困守窮閭。供為子職。只為羽書逼遣。無可奈何。今日只得促裝前去。母親。岳母。善保尊體。切勿掛懷。</p>
        
        <p class="曲"><span class="牌">園林好</span>離膝下。遊子違親事遠征。離膝下。脂車啟行。只慮着桑楡暮景。<span class="科">合</span>衷曲裡結愁城。<span class="科">旦</span>君今去。冷落了金釵繡屏。君今去。心懸斾旌。只怨我紅顏薄命。<span class="科">合前老旦</span></p>
        
        <p class="曲"><span class="牌">江兒水</span>你仗劍丹心壯。我衰顏兩鬢星。臨行怎禁得離愁耿。<span class="夾白">兒。</span>你駕着星車長塗騁。我倚門空覓孤鴻影。<span class="夾白">孩兒此去呵。</span>你好把長纓奏請。<span class="科">合</span>早願功成。衣錦歸來重歡慶。<span class="夾白"><span class="科">貼</span>賢婿。</span>你立身期遠大。報國任縱橫濟時早把國鈞秉。<span class="夾白">賢婿。我孩兒見統兵在河北。見時千萬教他戮力王室。切勿以老身為念。</span>論事親雖合全孝行。許國尤當攄忠藎。<span class="夾白"><span class="科">生悲介</span>賢婿。大丈夫當立功異域。何必顧戀鄉閭。</span>豈可藏居鄉井。<span class="科">合前旦</span></p>
        
        <p class="曲"><span class="牌">五供養</span>叨陪妾媵。中饋饔飧自合應承。<span class="夾白">夫。我只愁</span>關山和峻嶺。陟險冒炎蒸。未卜狼煙甚日平。嘆別離在俄頃。執手慇懃問。何日是歸程。<span class="科">合</span>別淚盈盈。憂心炳炳。<span class="科">生</span>賢妻啟聽。我須不是浪裡浮萍。肯飄飄流異境。忘卻扊扅情。<span class="夾白">母親。岳母。</span>非我違顏干利名。只因難拒皇朝的三聘。<span class="夾白">妻。</span>白髮堂前母。望你代溫凊。<span class="科">合前末丑扮軍士執旗上</span></p>
        
        <p class="曲"><span class="牌">不是路</span>按劍登程。軍士紛紛郊外迎。兵車整。羽書催趲不留停。授專征。朝廷欽限休違誤。告請將軍早啟行。<span class="夾白">小人奉祖元帥嚴命。請司馬老爺赴任。</span>交傳命。道中原豺虎紛岐徑。仗君綏定。<span class="科">生老旦</span>聞罷傷情。唱徹驪歌不忍聽。<span class="科">旦</span>心悲哽。牽衣把臂淚如傾。形和影。從今兩地傷孤另。愁浥輕塵向渭城。<span class="科">生</span>還思省。慈幃遠隔斑衣冷。旅愁千頃。</p>
        
        <p class="白">軍士。你可去河邊等候。待我告別老夫人就來了。<span class="科">末丑</span>領鈞旨。正是戰士離家心獨苦。將軍赴鎮勢偏雄。<span class="科">下生</span>母親有何指教。<span class="科">老旦</span>孩兒近前來。我分付你。</p>
        
        <p class="曲"><span class="牌">玉交枝</span>運籌決勝。料吾兒韜略素精。臨戎敵愾宜奮勇。恩威賞罰須明。功名及早辭寵榮。高堂風燭渾不定。<span class="科">合</span>莫教人門閭獨憑。<span class="科">生</span>萱庭嚴命。孩兒自當服膺。此行須展平生志。決不敢曠職徒行。<span class="夾白">此去呵。</span>中原板蕩如已寧。陳情辭祿還歸省。<span class="科">合前旦</span></p>
        
        <p class="曲"><span class="牌">川撥棹</span><span class="夾白">夫。</span>你囊錐如脫穎。把歸鞭須早整。休要戀着鐘。鼎蟬纓。鐘鼎蟬纓。忘卻我裙釵布荊。<span class="夾白">君當牢記玉鏡之盟。毋使妾有白頭之嘆。</span>須記取結髮盟。莫教羞白頭愁破鏡。<span class="夾白"><span class="科">生</span>妻。</span>與你糟糠盟訂。念這宋弘敢負情。<span class="夾白"><span class="科">出鏡介</span>卑人若忘前情。有如此鏡。</span>便把這菱花為證。菱花為證。偕老深盟誓不更。我生平非薄倖。勸娘行莫掛縈。<span class="夾白">母親。岳母。此間就是河邊了。就此告別。<span class="科">老旦</span>孩兒。為官雖是好事。只是母子之情。一時間舍不得你就去。</span>你六月棲棲冒暑行。我的心中渾似冰。只怕你留滯邊城。留滯邊城。朝夕使我望眼睜。況我窮年値暮齡。遠遊人當自儆。<span class="夾白"><span class="科">生泣拜介</span>兒</span>非為忠名遺孝經。非不念慈親在疚惸。但只願顯親揚名。顯親揚名。我故奉檄違顏敢受徵。　　<span class="夾白">孩兒登舟去罷。<span class="科">老旦</span>孩兒且慢。你去端的幾時回來。<span class="科">生</span>母親在堂。豈敢久遊。</span>料不久還具慶。別吾慈策步登。</p>
        
        <p class="白"><span class="科">生下絕裾介老旦泣介</span>呀。衣裾斷了。逆子。你這等去得忙。<span class="科">旦泣介</span>夫。你徑不回頭就去了呵。<span class="科">貼</span>親母。他也只為王事要緊。不要怪他。且自耐煩回去罷。</p>
        
        <p class="曲"><span class="牌">餘文</span>愁慼慼。淚盈盈。可憐骨肉兩漂零。江山咫尺分吳越。腸斷關河信杳冥。</p>
        
        <p class="落詩"><span class="科">老旦</span>堪憐絕裾便登舟。<br /><span class="科">貼</span>王事多艱不自由。<br /><span class="科">旦</span>心折此時無一寸。<br /><span class="科">合</span>滿腔離恨逐西州。</p>
        
        <h2 id=ch17 class="chapter"><span class="齣題">第十七齣　赴官</span></h2>
        
        <p class="曲"><span class="牌">望遠行</span><span class="科">生上</span>欽承恩詔。驛騎忙馳驟。<span class="科">外扮戴淵上</span>碧落初開。殘蟾猶照。忽聽前林吚喔雞聲頻報。<span class="科">末丑</span>盼星繩何日轅門得到。</p>
        
        <p class="誦"><span class="科">見介生</span><span class="牌">踏莎行</span>玁狁侵陵。王師薄伐。勤王六月征車發。思親回首戀家山。憂君極目瞻天闕。　　<span class="科">外</span>金谷榛蕪。乾坤幅裂。塵埃滿目人情別。風雲入陣塞煙清。收功直擬窮狼穴。</p>
        
        <p class="白"><span class="科">生</span>大人何往。<span class="科">外</span>下官戴淵。亦為奉詔勤王。<span class="科">生</span>既如此。即當聯斾同行。戴大人。溫嶠昨承詔命。即便戎服登舟。臨岐之際。母親扯住衣服。自家匆促別時。不覺裾絕。今日細思想。此情如何過得。<span class="科">外</span>溫大人。始於事親。終於事君。公義私恩。豈能兼盡。聞尊堂太君年齡未衰。足下畢了王事。回來奉養。未為晚也。<span class="科">生</span>大人說得是。如今天色漸明。趲行幾步。<span class="科">生</span></p>
        
        <p class="曲"><span class="牌">甘州歌</span>我心懷國憤。奉勤王詔命。遠赴轅門。胸中蘊藉。盡是兵甲經綸。披星戴月馳邊塞。執銳披堅掃虜塵。<span class="科">合</span>驅驃騎。驟虎賁。征車日夜不停輪。雲煙渺。岐路分。江潭何處是通津。<span class="科">外</span>祝融烈火雲。見扶桑旭日。擁出金盆。征衣汗透。空思解慍南薰。關山渺渺愁遠道。烽火年年報虜塵。<span class="科">合</span>雙龍逝。五馬奔。長蛇封豕峭戍群。囊沙地。聚米屯。風聲鶴唳不堪聞。<span class="科">生</span>平生許國身。念登舟絕裾。母子輕分。赤心一點。恆自憂國憂民。<span class="科">外</span>六飛杳杳歸何處。兆庶紛紛困虜塵。<span class="科">合</span>胡風兢。國步屯。漢家陵寢遍荊榛。乾坤沸。玉石焚。荒涼銅雀鎖愁雲。<span class="科">末</span>荊樊嘆陸沈。看舳艫煨燼。橫槊誰吟。松杉遠近。何處是天闕神京。<span class="科">丑</span>指揮白羽驅胡騎。直向黃龍靖虜塵。<span class="科">合</span>煙郊暮。隴日嚑。餘烽野燒暗驚魂。丹心壯。劍氣橫。何時傳檄定三秦。</p>
        
        <p class="曲"><span class="牌">餘文</span>秉旌旄臨戰陣。郵亭此夜暫停驂。報國縱橫七尺身。</p>
        
        <p class="落詩"><span class="科">生</span>劉項持兵鹿未窮。<br /><span class="科">外</span>路邊戈甲正重重。<br /><span class="科">末</span>將軍奮力勤王事。<br /><span class="科">合</span>奪取龍驤第一功。</p>
        
        <h2 id=ch18 class="chapter"><span class="齣題">第十八齣　母妻思憶</span></h2>
        
        <p class="曲"><span class="牌">憶秦娥</span><span class="科">老旦</span>長悲嘆。天涯遊子音塵斷。倚門慈母。淚痕如線。<span class="科">旦上</span>春山懶掃香雲亂。起來謾把珠簾捲。空階墜葉。晚風吹散。</p>
        
        <p class="誦"><span class="科">老旦</span><span class="牌">玉樓春</span>夜來風雨人傷別。淒淒四壁聞蛩咽。夢破五更心欲折。笛聲吹落梧桐月。　　<span class="科">旦</span>碧空杳杳雲山疊。秋波望斷雙魚絕。美人遙憶隔湘江。一寸柔腸千縷結。</p>
        
        <p class="白"><span class="科">老旦</span>媳婦。自從孩兒去後。雙鬟垂白。百慮成灰。追想前日絕裾之事。養子也是徒然。<span class="科">旦</span>婆婆。王事靡盬。不遑將母。丈夫那日也只是急於王事。故有此愆。<span class="科">老旦</span>忘家狥國。理固當然。只是我一時放心不下。<span class="科">旦</span>丈夫功名成就。必然辭祿歸田。婆婆不必掛念。<span class="科">老旦</span>孩兒去後。又是二月。途路風霜。山川阻隔。令人朝夕倚閭懸望。好愁悶也呵。</p>
        
        <p class="曲"><span class="牌">傍妝臺</span>愁倚畫欄中。中原極目。遙隔萬山重。嘆胡虜方騷動。怎得個信音通。<span class="夾白">兒。</span>你親老家貧期祿養。早建班生萬里功。<span class="科">合</span>事親盡孝。事君盡忠。休教虛負學三冬。<span class="科">旦</span>彩雲天遠鳳樓空。幾多幽怨。堆積在心胸。愁蹙損雙眉黛。淚濕透兩綃紅。何時細柳休兵甲。早使扶桑得掛弓。<span class="科">合前老旦</span></p>
        
        <p class="曲"><span class="牌">下山虎</span>去時南陸。忽轉西風。懊恨征車發。離緒一𦆛<a epub:type="noteref" href="#char03"><sup>註</sup></a>。<span class="夾白">兒。</span>你要把乾坤旋轉。致令母子西東。往事空嗟類轉蓬。韶光看瞬息。金井驚飛一葉桐。清夜勞魂夢。愁慼倍濃。尺帛何由倩便鴻。<span class="夾白"><span class="科">旦</span>夫。</span>你櫛風沐雨。冒鏑衝鋒。汗馬沙場上。白日貫虹。怎能彀天驕授首。早使稱奏膚功。獻捷歸朝萬戶封。竊祿承天寵。<span class="夾白">夫。</span>只怕你忘卻糟糠嗜鼎鐘。<span class="夾白">苦我這裡</span>釵折羞雙鳳。<span class="夾白">縱有膏沐呵。</span>誰適為容。腸斷巫山十二峰。</p><aside epub:type="footnote" id="char03"><p>「⿰糹「⿳𠚍八夂」」</p></aside>
        
        <p class="曲"><span class="牌">餘文</span>堪嗟聚散如春夢。無情流水自溶溶。載不得萬恨千愁到海東。</p>
        
        <p class="落詩"><span class="科">老旦</span>入夜西風枕簟秋。<br /><span class="科">旦</span>感時傷別思悠悠。<br /><span class="科">老旦</span>倚門望斷無消息。<br /><span class="科">合</span>一曲欄杆一曲愁。</p>
        
        <h2 id=ch19 class="chapter"><span class="齣題">第十九齣　渡江擊楫</span></h2>
        
        <p class="曲"><span class="牌">夜遊朝</span><span class="科">外扮祖元帥上</span>職掌元戎。居台輔。秉金符。宸闕恩崇。北門鎖鑰。中流砥柱。擬作皇家霖雨。</p>
        
        <p class="白">淮海藩維一老臣。兵符三授荷君恩。指揮軍事回天地。訓練強兵動鬼神。祖逖自鎮守雍丘已來。且喜士卒調和。華夷宣化。後趙鎮戍相繼率部曲來降。第恨大讎未報。中原未復。難共戴天。前者劉太尉舉薦妹夫溫嶠。朝廷下詔徵為司馬。聞此子文武備足。有牧民禦眾之才。劉越石真能違眾舉親。溫太真可謂不負所舉矣。俺如今要收河北。已遣越石先行。只等司馬來到。拔寨起程。兵校。溫爺怎生不見來到。伺候着。<span class="科">丑末</span>喏。<span class="科">生上</span></p>
        
        <p class="曲"><span class="牌">番卜算</span>擁眾挾彤弓。戮力驅胡虜。腰橫長劍氣冲霄。期雪永嘉恥。</p>
        
        <p class="白">溫嶠蒙聖恩除授總兵司馬。督府參軍。這里正是元帥帳下。兵校每通報着。<span class="科">相見介外</span>劉越石數言足下智勇才略。超今邁古。今幸得拜下風。請教行師之道何如。<span class="科">生</span>告元帥。行師之道。以節制仁義為先。攻擊不足以當節制。節制不足以當仁義。務要先明分數。使兵識將意。將識士情。有不戰。戰必勝矣。<span class="科">外</span>請教臨陣之法何如。<span class="科">生</span>兵以能知虛實識地形為上。先處戰地而待敵者逸。後處戰地而趨戰者勞。故善戰者。逸能勞之。安能動之。出其所不趨。趨其所不意。攻其所不守。守其所不攻。臨陣之法。無過於此。<span class="科">外</span>高論高論。俺雍丘南有劉曜。北有石勒。二虜聲勢甚振。將何計以破之。<span class="科">生</span>劉曜石勒。外雖相親。內實相妒。元帥要除此二豎。須先遣辯士說使乖離。俾自為攻戰。元帥徐興問罪之師。塞住喉咽。絕其糧運。以收漁人之功。此所謂用夷攻夷之術也。<span class="科">外</span>足下妙算。正合吾意。就此拔寨渡江便了。<span class="科">外</span></p>
        
        <p class="曲"><span class="牌">四邊靜</span><span class="夾白"><span class="科">渡介</span>司馬。只因先皇不聽禦戎之論。故有今日。</span>羌氐種落居京域。冠裳累胡族。狼虎入庭除。神州遂沈陸。<span class="科">合</span>皇庭失鹿。華夷兢逐。我和你報主盡忠丹。捐軀誓恢復。<span class="夾白"><span class="科">生</span>想我朝之禍呵。</span>內庭蹀血相魚肉。外夷肆狼毒。<span class="夾白">元帥。</span>經略藉雄才。中興可先卜。<span class="科">合前外</span>金符分閫承推轂。孤臣志彌篤。<span class="夾白">溫司馬。祖逖今日擊楫為誓。若不清中原而復濟者。有如此江。</span>與你擊楫渡中流。誓收舊疆服。<span class="科">合</span>調和玉燭。維持鈞軸。若不復中原。空教竊君祿。<span class="科">丑末</span>旌帆千里揮艫舳。操戈舞雙纛。奮勇敢爭先。兵機貴神速。<span class="科">合前</span></p>
        
        <p class="白">告老爺。風順帆速。舟行如飛。瞬息之間。已抵北岸。<span class="科">外</span>迅利如此。助若有神。足見佳兆矣。<span class="科">生</span>軍士暫且上岸屯營。明日議圖進取。<span class="科">外</span>江陽空闊。謹防斥堠。<span class="科">丑末</span>領鈞旨。</p>
        
        <p class="曲"><span class="牌">福馬郎</span>大帥桓桓嚴部曲。背水屯營。沿江設伏。怎禁得霜征并露宿。<span class="科">合</span>你看狐兔遍陵谷。桑田滄海盡翻覆。<span class="科">丑</span>策馬彎弓持利鏃。泣血裹瘡。曾無懼衂。幸喜中原今有頗牧。<span class="科">合前外</span></p>
        
        <p class="白">已遣劉越石取淮北。今司馬進兵淮西。二將夾攻。以逼中原。</p>
        
        <p class="落詩"><span class="科">外</span>決勝今朝共運籌。<br /><span class="科">生</span>安危須仗兩分憂。<br /><span class="科">丑</span>分明會得將軍意。<br /><span class="科">末</span>不斬樓蘭誓不休</p>
        
        <h2 id=ch20 class="chapter"><span class="齣題">第二十齣　郭璞仙術</span></h2>
        
        <p class="白"><span class="科">末扮郭璞上</span>羅浮道士誰同流。草衣木食輕王侯。世間甲子管不得。壺裡乾坤只自由。郭璞表字景純。河東安喜人也。幼習經文。書窮堯典舜典。長通卜筮。學究先天後天。參透聖域賢關。洞達天根月窟。師郭公而得青囊。真個五行藏智府。慕長房以諳縮地。果然千里在目前。一粒粟中藏着三千世界。半瓢水裡包涵萬里山河。推禍福。定吉凶。因此識彼。決興亡。測窮達。即始見終。鬼谷孫臏何足算也。君平左慈吾豈讓焉。賣卜至長安。莫解吾曹秘術。觀光來上國。誰知瓢裡仙丹。正是三醉岳陽人不識。朗吟飛過洞庭湖。徒弟趙戴過來。<span class="科">丑</span>師父有何分付。<span class="科">末</span>徒弟。我昨仰觀天文。俯察地理。見七馬負圖。中土合遭板蕩。一龍跨海。江東定見中興。將星芒赤。主大將有災。天狼鬣明。必強臣內叛。今祖士雅握兵在外。王處重專權於內。天之所兆。其在此二人矣。又知溫太真明日興兵渡淮。牛渚磯中水族多怪。恐有覆舟之患。我和你賚帶通天犀角。往軍前教他燃照。水族自然畏避。舟楫無虞矣。<span class="科">丑</span>既如此。就請啟行。<span class="科">末</span></p>
        
        <p class="曲"><span class="牌">沽美酒</span>我御雲軒下碧虛。採嵩山九節蒲。袖拂青飆駕羽鳧。朝北海。暮蒼梧。入洞府畫江為路。跨玄鶴籠霄捲霧。設香餌銅盤釣鱸。開寶鼎丹爐燒兔。火出龍水中生虎。<span class="科">合</span>嘯蓬萊日月長。滄海任教枯。我的容顏長長如故。<span class="科">丑</span>俺昨日乘風出九逵。又飛身渡五湖。縮地潛形入藥壺。歌白鹿。握丹符。掣金蛇群魑奔怖。九龍瓢甘雨時需。五色石蒼天可補。看世人殘疾鬼軀。怎學得俺長生衡宇。<span class="科">合前</span></p>
        
        <p class="落詩">青山雲汞裡。<br />此地是吾家。<br />一瓢藏宇宙。<br />三尺斬妖邪。</p>
        
        <h2 id=ch21 class="chapter"><span class="齣題">第二十一齣　燃犀</span></h2>
        
        <p class="白"><span class="科">淨丑扮水怪上舞介末扮魚頭使者上</span>眾水怪聽吾號令。自家奉水母娘娘嚴命。今後如有過河者。俱要豬羊祭賽。若不祭賽。風浪覆舟。不許有違。<span class="科">同下生上</span></p>
        
        <p class="曲"><span class="牌">陽關引</span>文命拜中郎。溫省分符節。長驅虎隊出江淮探狼穴。<span class="科">淨丑</span>虜竈滿荒郊。烽火連三月。是何時哀笳聲斷邊塵滅。</p>
        
        <p class="白"><span class="科">生</span>嗚嗚塞笛起征鴻。獵獵旌旗颭曉風。千里烽煙愁焰黑。兩淮血戰杵漂紅。心悲鼓角丹心壯。影動龍蛇劍氣雄。擬向圍場盡狐兔。元臣重建貳師功。下官昨承祖元帥嚴命。教我分兵去取淮西。來到此間。就是牛渚磯了。叫兵校艤船等待。就要過淮。<span class="科">丑淨</span>告將軍。艨艟巨艦。俱已齊備。就請登舟。<span class="科">生</span>既如此。可傳各哨練兵官部領軍馬上舟。<span class="科">淨丑</span>領鈞旨。<span class="科">末扮郭璞上</span>騰空出蓬島。縮地到江淮。郭璞今日為溫司馬欲渡牛渚磯。特來燃犀助他。免致傾覆。這里已是軍前。不免進去相見。<span class="科">生</span>道者何來高姓大名。<span class="科">末</span>河東郭璞。就是小生。<span class="科">生</span>久仰芳名。未獲荊識。今蒙屈駕下顧。必有良謀見示。<span class="科">末</span>郭璞從遊赤松。久謝塵事。見將軍忠誠體國。特來輔導。此間水族多怪。舟行不穩。帶通天犀角。與將軍燃照水底。可使蛟蜃潛形。風平浪息。舟楫無虞。<span class="科">生</span>此間果有怪物麼。<span class="科">末</span>怪物委的是有。將軍如或不信。待小生點起犀角。照與你看。<span class="科">燃犀介諸怪上舞介眾</span>呀。只見奇形異狀。鬼蜮神妖。赤羽緋袍。素車白馬。往來奔竄於水涯。好怕人。若沒有這位真人救護。險些兒被他害了。<span class="科">生</span>你也說得是。郭先生。如今船可行了。<span class="科">末</span>且慢着。待小生書一符投入水中壓他。待諸怪潛蹤滅跡。方可行舟。<span class="科">書符投介眾</span>呀。好怪好怪。方纔這些妖魔。見真人這靈符。怎生就不見。<span class="科">生</span>水怪既平。放舟前去。</p>
        
        <p class="曲"><span class="牌">朝元歌</span>揚帆海隅。破浪過牛渚。身似憑虛。漂泊隨波遡。你看隊隊旌旄。層層樓櫓。我待把神州撑住。驅石中流。迎還二龍歸鼎湖。跨海淨狼胥。凌波拯溺輿。<span class="科">合</span>三軍飛渡。齊要去奮威耀武。<span class="科">淨</span>幾載臨戎禦侮。驍雄赳赳武夫。鳴劍志伊吾。齧雪餐風。沈舟破釜。敢辭金革苦。死䤋生俘。長鯨短狐皆翦屠。塞北望來蘇。諸番空穴居。<span class="科">合前丑</span>挾取長戈勁弩。憑河捋虎鬚。踴躍志餐胡。旂炫蛟龍。闞如虓虎。須效着鷹揚尚父。千里旌旗。長江一望皆舳艫。<span class="夾白">你看風順帆輕。遡流西下。好迅利也呵。</span>看蘭槳似輕鳧。濤平如坦途。<span class="科">合前末</span>辟穀餐霞吸露。生涯一缽盂。羽化住蓬壺。辭卻蟬纓。棲身豹霧。我特御風軒翥。超海燃犀。湖蛟海噩擲劍誅。<span class="夾白"><span class="科">生</span>先生如今何往。<span class="科">末</span></span>我拂袖返天衢。清風吹步虛。</p>
        
        <p class="白"><span class="科">速下遺簡帖介生</span>呀。郭先生怎麼忽然不見了。<span class="科">淨丑</span>郭真人騰雲去了。遺下簡帖在此。<span class="科">生看介</span>元來是西江月一首。此乃仙人指點之意。<span class="科">讀介</span></p>
        
        <p class="誦"><span class="牌">西江月</span>二帥功聯南服。三夷鋒挫北陲。五原一夜墜南箕。兵甲蕭牆復起。　　落幘王臣效義。俘囚烈婦堪悲。樂昌寄遠復完歸。南北旋車重會。</p>
        
        <p class="白">細觀此詞。前二句說二帥功聯。三夷鋒挫者。此必我與越石舅同破張賓石生石虎之驗也。後句不可盡曉。將來必應。留此以為他日之驗。軍校。船到岸了未。<span class="科">眾</span>告老爺。船已傍岸了。<span class="科">生</span>分付管兵官上岸安營。明日交戰。<span class="科">眾</span>領鈞旨。<span class="科">生</span>牛渚淨妖魔。</p>
        
        <p class="落詩"><span class="科">淨</span>清淮異汨羅。<br /><br /><span class="科">丑</span>斜陽幸無事。<span class="科">合</span>沽酒聽漁歌。<br /></p>
        
        <h2 id=ch22 class="chapter"><span class="齣題">第二十二齣　閨思</span></h2>
        
        <p class="曲"><span class="牌">破齊陣</span><span class="科">旦上</span>帳冷芙蓉紅減。被寒翡翠青殘。膏沐慵添。鬢雲撩亂。鏡中羞對孤鸞。夫婿天涯音信斷。母氏高堂凋素顏。苦憂愁有萬千。</p>
        
        <p class="白">惸惸綠鬟婦。淒淒守深閨。晝永愁成緒。夜闌心欲灰。憶昔我夫子。下以玉鏡臺。魚水遂歡合。琴瑟相和諧。一旦東征去。玉匣蒙塵埃。顰眉未翦柳。瘦臉慵妝梅。繡戶網蛛絲。洞房生莓苔。兵戈苦擾攘。衡陽無雁來。思君不可見。一日腸九迴。妾欲登崔嵬。我馬咸虺隤。妾欲撥絲桐。離鸞聲悲哀。臨風長太息。覽鏡重徘徊。萱草可忘憂。奈此遲暮催。努力盡婦道。展我藜藿懷。願言太階平。懷抱同君開。奴家嫁與太真。纔方五月。指望與他同事萱親。承歡膝下。奈朝廷恩命。辟為總兵司馬。差往邊方。別時以玉鏡貽我云。願如此鏡。就得團圓。到今數月。並無音信回來。又兼婆婆朝夕掛念。奴家只得自寬自慰。吞聲勸免。正是天長地久有時盡。此恨綿綿無絕期。<span class="科">詩</span></p>
        
        <p class="詩">親操井臼事溫郎。菽水甘心奉北堂。<br />一旦中原烽火急。秉旄擁眾去勤王。</p>
        
        <p class="曲"><span class="牌">四朝元</span>勤王應詔。匆匆離故園。見驪駒在道。骨肉分散。執手空留戀。嘆征車莫挽。征車莫挽。那更赤幟高懸。白刃紛然。錦纜雲帆。彩鷁如飛箭。<span class="夾白">那時節呵。</span>教奴怎不肝腸斷。<span class="夾白">嗏。</span>歲月易推遷。倏爾經年。又是秋之半。蟾宮幾缺圓。良人去不返。天涯海角。思思念念。空瞻淮漢。<span class="夾白"><span class="科">詩</span>曉妝羞澀怕臨鸞。多病多愁損舊顏。十二碧峰何處所。傷情無語自憑闌。</span>憑闌慨嘆。無心理鬢鬟。看金鈿花褪。玉鏡塵滿。重門長自掩。盼薄情人遠。薄情人遠。閃得奴枕冷衾寒。影隻形單。消瘦腰肢。清減芙蓉面。寥寂難消遣。<span class="夾白">嗏。</span>雲雨兩情慳。只落得減翠銷紅。淚濕青衫遍。君身名利牽。妾心鍾幽怨。<span class="夾白">苦</span>夫南婦北。朝朝暮暮。空尋魚雁。<span class="夾白"><span class="科">詩</span>別時容易見時難。煙火相違萬里間。一度相思一惆悵。愁看紅日薄西山。</span>西山日晚。慈闈當暮年。奴只得執炊中饋。采藻南澗。勞瘁曾何憚。願蒼天保祐。蒼天保祐。保祐我姑嫜鶴算童顏。松柏南山。楡景身康健。庶免奴躭憂患。<span class="夾白">嗏。</span>我這裡意惓惓。<span class="夾白">夫。</span>只怕你委質於人。怎遂得返哺慈烏願。征夫未解鞍。羈旅身淹宦。雕欄悶倚。淒淒慼慼。羞看歸燕。<span class="夾白"><span class="科">詩</span>梧桐葉落雁來初。迢遞無從寄遠衣。遙望戍樓天欲暮。滿城鼙鼓白雲飛。</span>雲飛楚陝。思君望眼穿。只愁着世危時亂。黎民塗炭。<span class="夾白">夫。</span>你致力為藩翰。願三軍奮勇。三軍奮勇。竭節輸忠。敢果爭先。掃淨妖氛。四塞旌旗偃。獻捷黃金殿。<span class="夾白">嗏。</span>躬捧紫泥頒。剖玉分茅。子貴親榮顯。<span class="夾白">夫。</span>你忠孝兩週全。恩寵光里閈。夫妻子母。懃懃懇懇。共同歡宴。</p>
        
        <p class="曲"><span class="牌">餘文</span>乾坤觸處兵戈滿。槁砧此去幾時還。襟袖啼痕千萬點。</p>
        
        <p class="落詩">河橋日夜望歸舟。<br />腸斷秋江欲盡頭。<br />萬里交河音信斷。<br />悔教夫婿覓封侯。</p>
        
        <h2 id=ch23 class="chapter"><span class="齣題">第二十三齣　石勒報敗</span></h2>
        
        <p class="曲"><span class="牌">北新水令</span><span class="科">淨扮石勒上</span>金城萬里笑談麾。屈群雄威加海內。氐羌咸俯首。典午復凌夷奄有寰宇。跨雲龍自稱帝。</p>
        
        <p class="白">虎踞中原氣勢雄。關南冀北屬堯封。待看收拾荊揚地。天下車書遂大同。寡人自稱帝號已來。將勇兵強。華夷懾服。左挈右提。東征西伐。執劉曜於關中。殪巴氐於朔北。奄有八表。底定四方。惟江南一隅。獨阻聲教。已遣張賓石生興兵渡淮。指日擊斬劉琨溫嶠。生擒祖逖王敦。徑至石頭城。降了司馬睿。復使青衣行酒。執戟前驅。豈不為快。昨遣細作。打聽消息。未見回報。如今軍中無以為樂。況値秋飈。悶懷悒鬱。且召二姬宴飲帳下。聽候捷音。有何不可。正是折衝千里外。談笑一樽中。宣二姬出來。<span class="科">旦老旦上</span></p>
        
        <p class="曲"><span class="牌">前腔</span>綺窗斜倚鬢雲欹。對秋空萬般情緒。鬱陶傷漏永。憔悴怯歌吹忽聽綸音。整宮妝趨宸陛。</p>
        
        <p class="白">我王萬歲。<span class="科">淨</span>二姬免禮。浮光真一瞬。灝氣忽侵顏。混一是何年。吾心尚歉然<span class="科">旦老旦</span>陛下。宇內已澄清。何苦復窮兵。黃花不常好。且把金樽倒。<span class="科">遞酒介淨</span></p>
        
        <p class="曲"><span class="牌">石榴花</span>風雲際會。建極號稱皇。包六合。併遐方。江南餘孼勢猶猖。阻聲教違我王章。兵臨晉疆。縱長江天塹難為障。<span class="夾白">管教他</span>銜璧歸降。遍南服接踵梯航。<span class="科">老旦旦</span>吾皇。勳業格龍荒。居中土。制皇綱。四方風動配陶唐。又何必黷武遐邦。須當揣量。勸我王早返征南鞅。再休勞旰食宵衣。<span class="夾白">你且</span>向花前擲舞傳觴。</p>
        
        <p class="白"><span class="科">末扮探子上</span>健兒閫外探軍機。千里程途一日馳。汗馬不辭邊塞遠。轅門急報我王知。告大王。張謀主已被劉琨殺敗了。<span class="科">淨</span>怎見得兵敗。喘息定。慢慢說來。<span class="科">末</span></p>
        
        <p class="曲"><span class="牌">北得勝令</span>雲黯黯煙塵蔽日昏。鬧嚷嚷狐兔亂啼奔。密層層草木皆圖陣。溢漫漫膏血沿淮浸。猛闞闞的劉琨。忽律律被他殺敗謀臣。急忙忙止不住星奔夜遁。</p>
        
        <p class="白"><span class="科">淨</span>探子。你休得張皇。石將軍有萬夫不當之勇。必然併兵往敵。何懼之有。探子。你再去打聽來。<span class="科">末</span>領鈞旨。幾番承詔命。往復向邊郵。<span class="科">下旦老旦</span>伏陛下。軍情務重。所當留心。且請停杯罷。<span class="科">淨</span>邊城小警。何足介懷。你可再整羊羔。重飄舞袖。劇飲一番。</p>
        
        <p class="曲"><span class="牌">泣顏回</span>秋色已蒼蒼。忽驚看青鬢摧霜。心懷悒怏。嘆威聲尚阻荊揚。論我兵力最強。投鞭可斷長江浪。須知蕞爾江南地。應教反掌淪亡。<span class="科">旦老旦</span>霓裳。舞袖對三郎。恩承蝶幸身御椒房。歡歌燕賞。對芳辰謾自淒惶。看韶華靡常。這浮光倏忽堪惆悵。勸吾皇須惜餘陰。且優遊莫為人忙。</p>
        
        <p class="白"><span class="科">丑扮探卒上</span>勇將無謀大敗還。缺戕破斧棄淮南。降兵十萬夜流血。辜負君王望凱旋。報我皇。石將軍已被溫嶠殺敗。棄河北走了。<span class="科">淨</span>怎見得兵敗。喘息定。慢慢說來。<span class="科">丑</span></p>
        
        <p class="曲"><span class="牌">北鴛鴦煞</span>猛將軍誤陷傷門陣。烏合眾紛紛蹈白刃。萬乘元戎皆成煨燼。棄了神州。失守了江淮大郡。若大軍威。當不過彈丸遺晉。<span class="夾白">大王</span>須索要再整牙旗。重興甲胄。蕩平了江南諸鎮。</p>
        
        <p class="白"><span class="科">淨</span>探子。急去報與石將軍。教他暫且回兵。待蓄養兵力。再圖進取。<span class="科">丑</span>喏。一函玉勑君恩重。萬里星馳使職勞。<span class="科">丑下淨</span>二姬。猛將謀臣。相繼敗沒。如之奈何。<span class="科">旦老旦</span>兵家勝負。自古無常。只宜養晦待時便了。<span class="科">淨</span>正是正是。吾已醉矣。扶入寢宮去罷。</p>
        
        <p class="曲"><span class="牌">北胡蘆尾</span>萬人敵反遭了烏江刎。三尺劍今向豐城困。怎能彀收復潰陷山河重建了乾旋大運。</p>
        
        <p class="落詩"><span class="科">淨</span>帝王歷數未歸吾。<br />猛士無功謀士疎。<br /><span class="科">二旦</span>利鈍莫將縈念慮。<br />須知一忍是良圖。</p>
        
        <h2 id=ch24 class="chapter"><span class="齣題">第二十四齣　寄家書</span></h2>
        
        <p class="曲"><span class="牌">喜遷鶯</span><span class="科">外扮劉琨上</span>頻年征討。喜巨猾潛蹤。稍清江表。<span class="科">生上</span>晦日重開。清平有調。四野歡聲載道。<span class="科">合</span>露布馳聞金闕。絲綸將下層霄。褒崇處。羨累累金印。煌煌丹詔。</p>
        
        <p class="白"><span class="科">生</span>兩河罷戰萬方清。原上軍回識舊營。<span class="科">外</span>立馬望雲秋塞靜。射雕臨水晚天晴。<span class="科">生</span>尊舅。溫嶠荷蒙福庇。得佐下風。今日略有微功可錄。庶不辜尊舅舉薦之意。<span class="科">外</span>妹丈。劉琨久在邊庭。有失親炙。今幸二帥並捷。天假相逢。可喜可賀。昨日石勒部下張賓石虎被吾二人連戰殺敗。奔往北方去了。如今且喜軍聲稍震。江淮肅清。論功班爵。妹丈當居其最。<span class="科">生</span>此乃祖元帥籌握之功。尊舅分麾之力。於下官何有。如今羌胡既敗。肝膽已喪。須乘勝逐北。擣其巢穴。譬如破竹。數節之後。迎刃而解。殲厥渠魁。迎還二聖。在此一舉。不可失也。<span class="科">外</span>妹丈之言。固為有理。但窮寇莫追。歸師勿掩。況我數戰兵疲。未可輕動。宜且解甲休兵。徐圖後舉。<span class="科">生</span>尊舅說得是。</p>
        
        <p class="曲"><span class="牌">惜奴嬌</span>衛國勤勞。藉群帥雄才武略。翦卻天驕。喜太平有象。頃刻間大明重照。皇風已播胡塵掃。杳沒個豺狼分擾。<span class="科">合</span>念我曹。須要報國精忠。克全臣道。<span class="科">外</span>英豪。志氣凌霄。欲待要柱石皇朝。藩維帝里。齊名周召。<span class="夾白">我二人呵。</span>若不把傾頹晉社還重造。空負卻經邦才調。<span class="夾白"><span class="科">合前生</span>尊舅。自別家鄉。杳無音信。未知萱親岳母和妻室安否何如。<span class="科">外</span>妹丈。此情此意。你我皆然。但天各一方。心懸兩地。奈何奈何。<span class="科">生</span></span>迢迢。水遠山遙。盼鄉國白雲天杳。昊天罔極。念慈恃劬勞難報。只怕荊妻年少。甘旨未能供調。<span class="科">合</span>念我曹。還待要報答春暉。克全子道。<span class="科">外</span>遼遼。目斷魂銷。念母氏餘齡衰耄。慈幃夢遶。怎做得克諧以孝。烽煙隔絕魚鴻渺。誰為我傳音耗。</p>
        
        <p class="白"><span class="科">生</span>尊舅。王師雖得勝。中原未復。一時怎得回家。如今各修書一封。差人馳馹送去。以慰家中懸懸之望。<span class="科">外</span>妹丈說得是。<span class="科">寫書介生</span>書已寫完。左右。即時叫鋪兵遞去。不許稽遲違限。<span class="科">末</span>領鈞旨。正是征人邊戍久。鄉信到家遲。<span class="科">下淨扮報人上</span>將星沈渭水。凶問報轅門。小人乃祖元帥帳下旗牌。俺元帥破敵成功。未及受賞。先已薨逝。特將訃音報與二位將軍知道。這裡正是營前。不免進入去咱。<span class="科">見介</span>告將軍。祖元帥昨日午時病故了。<span class="科">生外驚介</span>天那。天不欲使國家恢復中原。何奪吾士雅之速耶。<span class="科">悲介外</span></p>
        
        <p class="曲"><span class="牌">江兒水</span>聽伊語。教我淚雨飄。哲人萎棄真堪悼。<span class="夾白">元帥。</span>你勳庸未克遂分茅。遽然跨鶴歸華表。<span class="夾白">妹丈。我和你</span>聊束生芻攀弔。<span class="科">合</span>淚灑西風。遙對着忠魂奠告。<span class="夾白"><span class="科">生</span>元帥。想你那日渡江。中流擊楫之時呵。</span>他的丹心壯。志氣豪。英雄奮擊中流棹。<span class="夾白">元帥。</span>豈知勳績歸遺草。霎時間天柱峰摧倒。<span class="夾白">元帥死了不打緊。只恐人之云亡。邦國殄瘁。</span>晉室興亡渾難料。<span class="科">合前</span></p>
        
        <p class="落詩">百戰沙場不顧身。<br />關河千里絕腥塵。<br />方驅胡虜燕雲外。<br />又見星流渭水濱。</p>
        
        <h2 id=ch25 class="chapter"><span class="齣題">第二十五齣　得書</span></h2>
        
        <p class="曲"><span class="牌">霜天曉角</span><span class="科">旦上</span>西風荐爽。灝氣侵羅幌。辜負姮娥獨宿。寥寥此夜偏長。</p>
        
        <p class="白">咫尺江山分楚越。故人千里傷離別。寂寞孤燈魂欲消。寸寸愁腸千縷結。兩處相思一樣愁。滿腔離恨壓蘭舟。高堂慈母倚閭望。遊子天涯尚滯留。相見誠難別何易。等閒忽把韶光逝。人生會少別時多。幾許愁腸遠莫寄。妾自兒夫去後。勤勞中饋。供調甘旨。萱室姑嫜。子情兩盡。昏而定。晨而省。豈敢憚煩。冬則溫。夏則凊。終無懈怠。正是難將寸草心。報答三春暉。奴家雞鳴即起。盥漱問寢已畢。又當侍膳。如今天氣尚早。且少坐一回。</p>
        
        <p class="曲"><span class="牌">香遍滿</span>嘆白頭二母皆當暮齡。晝夜縈牽夢想。每日雞鳴問寢高堂。豈敢憚勞苦。豈敢暫疎曠。怎學得慈烏反哺。報答我母氏姑嫜。<span class="夾白">丈夫。</span>你為王事多鞅掌。高堂有母不遑將。我須當代你服勞奉養。每日躬調滋味。侍膳奉霞觴。到不如荊釵裙布。同歡樂守糟糠。</p>
        
        <p class="白">日已向辰。不免鋪設酒肴。請二親早膳。二親有請。<span class="科">老旦上</span></p>
        
        <p class="曲"><span class="牌">一翦梅</span>遊子何時歸故鄉。地隔參商。絃絕宮商。<span class="科">老旦</span>征人千里向河梁。時近重陽。目斷衡陽。</p>
        
        <p class="白"><span class="科">老旦</span>媳婦。婢妾滿前。傭奴環列。何苦自執炊爨。親調飲食。雞鳴而起。夜分不寐。辛勤奉侍。我二人受之何安也。<span class="科">貼</span>孩兒。你生長榮華。那知烹飪。一旦有家。便能周悉。賢哉賢哉。我與婆婆時常敬汝之孝。又且惜汝之勞。<span class="科">旦</span>中饋乃婦人之職。若不親任。誠敬何伸。顧二親年老。只願常為調膳。乃所甘心。何勞之憚。母親婆婆請膳。<span class="科">老旦</span>親母。我和你只為圖着孩兒三牲五鼎。心中增了許多離緒。到不如田舍翁終身樂業。白頭相守之為愈也。<span class="科">貼</span>親母說得是。<span class="科">做喫膳介老旦</span></p>
        
        <p class="曲"><span class="牌">羅帳裡坐</span><span class="夾白">孩兒。</span>自從玉關去後。撫時感傷。雖有膏粱味。無心宴饗。<span class="夾白">孩兒。</span>只因你忘了遺羹。承親母推食的厚貺。<span class="科">合</span>這恩義總難忘。<span class="夾白">媳婦。你這般賢慧呵。</span>你的孝行真堪旌奬。<span class="夾白"><span class="科">貼</span>親母。</span>我和你形衰力倦。青鬢染霜。縱有八珍饌。恐難長受生前養。<span class="夾白">孝順的兒呵。</span>看你辛勤供菽水。誠敬奉蒸嘗。<span class="夾白">只願我的劉琨和賢婿二人呵。<span class="科">合</span></span>願他此去調羹廟廊。莫做了伴食的宰相。<span class="科">旦</span>憶同花前宴賞。玉粒桂漿。到如今杯盤冷落。饔餐久曠。<span class="夾白">丈夫。</span>你休把我炊扊扅烹伏雌的恩忘。<span class="夾白"><span class="科">合</span>丈夫。</span>你便有食前方丈。須索記舉案齊眉的孟光。</p>
        
        <p class="白"><span class="科">老旦</span>飲膳已畢。且把杯盤收拾過去。取金錢來卜遠人消息。<span class="科">卜介</span></p>
        
        <p class="曲"><span class="牌">劉潑帽</span>神蓍秘訣誠無妄。吉凶休咎託青囊。<span class="夾白">好卦好卦。</span>看此卦真絕唱。<span class="科">合</span>中正遇乾剛。是龍德方亨之象。<span class="夾白"><span class="科">貼</span>我也卜一卦。<span class="科">卜介</span>好卦好卦。</span>大川利涉宜攸往。大人利見遇非常。<span class="夾白">此卦雖好。只恐國家任重。二郎一時不得返家鄉。</span>當重任為保障。<span class="夾白"><span class="科">合前旦</span>奴家也卜一卦。<span class="科">卜介</span>看此卦呵。</span>五行四兆看無恙。<span class="夾白">二爻內騰蛇纏足。哥哥與丈夫只恐皆被滯留邊塞。</span>諒他的進退好似觸藩羝羊。<span class="夾白">第三爻文書發動。想必就有信息回來。</span>寄萍跡衡陽雁行。<span class="科">合前末扮馹使遞書上</span></p>
        
        <p class="白">淮海寄雙魚。星軺日夜趨。善傳天外信。慣達世間書。小人乃中原馹鋪兵。傳遞家書到劉太尉府中去。這里正是。不免進入去。<span class="科">見介</span>告稟二位太老夫人。劉太尉溫司馬二位老爺有書。<span class="科">貼老旦</span>拿上來。<span class="科">梅香接介丑</span>差人不知溫相公教上覆我麼。有甚麼人事寄來送我麼。<span class="科">末</span>這個沒有。<span class="科">貼老旦</span>謝天地。果有信息回來。可徵卜蓍之驗。<span class="科">貼</span>梅香。此乃家報。不比公文。來人當以酒飯相待。<span class="科">末</span>感謝太老夫人。正是相思千萬里。一字値千金。<span class="科">下老貼</span>媳婦把家書拆封。讀與我二人聽。<span class="科">旦</span>這封是丈夫的。<span class="科">讀介</span></p>
        
        <p class="曲"><span class="牌">小桃紅</span>溫嶠百拜。岳母萱堂。只為勞王事遠離故鄉。母子和夫婦。兩地久參商。違定省絕溫凊。把斑斕疎曠也。凝望孤雲欲斷腸。料二母偕妻室各保安康。封寄陽關啼數行。<span class="夾白">這封是哥哥的。<span class="科">又讀介</span></span>劉琨頓首。書附衡湘。蝸角虛名累天各一方。不能似曾參終奉養。只落得瞻望陟高岡。喜塞塵雖稍寧。問歸期猶羈鞅也。未審何時脫鎖韁。料慈恃曁賢妹福履勝常。晝夜思親淚兩行。</p>
        
        <p class="白"><span class="科">貼</span>且喜吾兒若兒。功名皆已成就。不枉母氏教育之恩。今日有書回來。正古人所謂千里如面談。我三人懸懸之望。此可少慰矣。</p>
        
        <p class="曲"><span class="牌">餘文</span>萍蹤遊子滯遐方。目斷天涯重慘傷。為見佳音喜欲狂。</p>
        
        <p class="落詩"><span class="科">貼</span>萬里交河形影疎。<br /><span class="科">老旦</span>母思遊子婦思夫。<br /><span class="科">旦</span>金錢卜得平安信。<br /><span class="科">合</span>果見鴻傳尺素書。</p>
        
        <h2 id=ch26 class="chapter"><span class="齣題">第二十六齣　王敦反</span></h2>
        
        <p class="曲"><span class="牌">菊花新</span><span class="科">淨扮王敦上</span>朝廷昏眊縱姦謀。淹棄吾曹如寇讎。積忿起戈矛。要使清流作濁流。</p>
        
        <p class="白">群小專權擯上卿。妨賢病國忿難平。一朝興起晉陽甲。指日還將君側清。王敦世受晉恩。本不當怨望。但近日主上昏瞶。奸雄竊柄。狗尾續貂。忠良擯斥。不勝一時之忿。舉兵武昌。據石頭以脅制君父。加九錫而妄自尊崇。僭竊如此。無復為盛德事矣。罷罷。男子不能流芳百世。亦當遺臭萬年。昨已上書罪狀劉隗刁協。若朝廷自能覺悟。二首朝懸。諸軍夕退。倘執迷如初。吾將稱兵向闕。放太甲。誅四凶。居攝禪祚。任自為之。軍校。請錢軍師出來議事。<span class="科">末扮錢鳳上</span></p>
        
        <p class="曲"><span class="牌">前腔</span>圖王霸業藉謀猷。晉國江山撚指收。談笑覓封侯。管葛良平是我儔。</p>
        
        <p class="白">自家錢鳳是也。蒙主公寵任。言聽計從。戰勝攻取。若論我主威德。宜稱王號。自家累表勸進。再三謙讓不從。如今定要強他受禪便了。<span class="科">見介淨</span>錢世儀。外事如何。<span class="科">末</span>伏主公。劉隗刁協兵敗逃亡。晉帝遣百官詣門待罪。主公何不趁此機會。誅其君而弔其民。纂成大統。開基應天。時不可失也。<span class="科">淨</span>軍師。自古百足之蟲。至死不僵。今天子雖弱。羽翼尚多。且宜待時而動。不可造次。<span class="科">外扮周顗上小外扮戴淵上</span></p>
        
        <p class="曲"><span class="牌">前腔</span>無端賊子起邪謀。烈士攢眉把國憂。奮志欲安劉。一劍何能驅沐猴。</p>
        
        <p class="白"><span class="科">小外</span>下官司寇戴淵是也。<span class="科">外</span>下官司空周顗是也。吾二人奉旨去見王處仲。此行當以逆順諭之。使知反正。萬一不從。有死而已。可於苟且求活耶。<span class="科">小外</span>周大人。此賊久懷異志。特畏祖士雅耳。今士雅已亡。彼無所憚。恐非口舌所能濟也。<span class="科">外</span>軍士通報。<span class="科">丑</span>老爺。百官在門外。<span class="科">淨</span>軍師。你且入幕迴避。<span class="科">末</span>忝與腹心任。堪為入幕賓。<span class="科">下見介外小外長揖介淨</span>司空司寇。錢世儀勸我即位。你二人怎麼說。<span class="科">外</span>呀。都督差矣。公家世受國恩。盡忠累代。要當世濟其美。克全大節。豈可信賊臣錢鳳之言。突起邪謀。自取族滅。<span class="科">淨</span>二位。天下乃天下人之天下。非司馬氏一人之天下。昔舜禹受禪。湯武應天。於我有何不可。<span class="科">小外</span>都督。昔文王三分天下有其二。以服事殷。今都督德非文王。主上又無獨夫之暴。豈可妄為。事宜三思。<span class="科">淨</span>庸才不識大體。反把言語來挺撞我。以我今日之勢。興一旅之師。直至晉室。執子嬰於咸陽。殪商辛於牧野。誰能當我。你二人快去製黃袍。作禪詔。庶可轉禍為福。<span class="科">外</span>都督息怒。你且歷數自古篡弒之人。能保首領者有幾。足下平日頗知書史。漫不知警何也。你今日若聽我言。回兵武昌。復修臣節。則晉氏君臣蒙福。足下身家亦安。如或不然。吾二人不過一死。何禍之足懼。但惜足下以垂白之年。懸首白旗。忘奕世之忠。反為悖逆之鬼耳。<span class="科">淨</span>胡說。你二人若不上表稱臣。降階舞蹈。就綁到教場去砍了。<span class="科">外</span>反賊。我恨不斬汝萬段。豈肯從汝反耶。何不速殺我。<span class="科">淨怒介</span>綁起來。<span class="科">卒按使跪外小外</span>要殺便殺。何以怒為。我國之三公。豈可屈膝。<span class="科">淨怒唱介</span></p>
        
        <p class="曲"><span class="牌">八聲甘州</span>狂言犯上。對我前輒敢面折強抗。當車奮勇。好一似怒臂螳螂。你逞着如簧辨口相譏誚。到做舌劍唇鎗受禍殃。<span class="科">合</span>𢟨<a epub:type="noteref" href="#char04"><sup>註</sup></a>戇。管教你族滅身亡。<span class="科">外</span>強臣肆陸梁。忠良士豈肯附逆阿黨。<span class="夾白"><span class="科">淨</span>不附我。就把你凌遲碎剮哩。<span class="科">外小外同伸頸介</span>反賊。</span>任伊寸斬。難教我毀裂冠裳。<span class="夾白">人生自古誰無死。只要死得其所。吾復何恨。</span>生前仗節全忠義。死後千年姓字香。<span class="夾白"><span class="科">小外悲介外</span>大丈夫當慷慨赴義。何用悲為。<span class="科">合</span></span>休悵。舍生取義便死何妨。<span class="夾白"><span class="科">小外</span>逆賊。</span>何須較短長。論人生須要扶植綱常。丈夫在世。磊落落氣宇軒昂。<span class="夾白">逆賊。</span>你休猜做萍梗隨波浪。我是松柏堅真傲雪霜。<span class="夾白"><span class="科">淨</span>你死休要悔。<span class="科">小外合</span></span>忠讜。亡身狥國萬死甘當。<span class="科">丑末</span>書生不自量對吾主直恁妄誕猖狂。非吾窘辱。也是你自冒鋒芒。<span class="夾白">你死何益於世。</span>縱粉身碎骨曾何益。溝瀆沈淪枉喪亡。<span class="科">合</span>追想。要生全除是俛首歸降。</p><aside epub:type="footnote" id="char04"><p>「⿰忄莽」</p></aside>
        
        <p class="白"><span class="科">外小外</span>逆賊。你雖蘇張更生。不能挽我金石之志。只求速死。<span class="科">淨</span>既然不降。綁去砍了罷。<span class="科">押介外小外</span>丹心懸日月。身命等鴻毛。<span class="科">殺下生扮王導上</span>軍士報王司徒請留人。<span class="科">卒</span>稟司徒爺。遲了。二位老爺俱已死了。<span class="科">生</span>罷了罷了。處仲處仲。我就見你滅門絕戶。<span class="科">哭介</span>我雖不殺伯仁。伯仁由我而死。冥冥之中。負此良友。<span class="科">哭下末扮郭璞上</span>身乘黃鶴歸天上。塵拂清風來世間。都督留人。<span class="科">淨</span>二賊皆已斬了。<span class="科">末悲介</span>善人國之至寶。況天子三公。豈可擅殺。王處仲。你舉動如此。豈能令終。<span class="科">淨</span>郭景純你休閒說。我視二賊猶狐雛腐鼠。殺之何害。久聞景純高於易學。試卜吾繼統大運何如。<span class="科">末卜介</span>卦爻凶險。謀逆難成。<span class="科">淨怒背云</span>此人又來求死。事出反掌。何謂難成。我曉得這是晉帝使他來說我。不免再試他看。郭璞。吾壽幾何。<span class="科">末</span>明公舉事。禍必不久。若還武昌。壽不可測。<span class="科">淨怒介</span>此人言語不祥。拿去砍了。<span class="科">丑綁介末蛻衣走介丑</span>稟爺。郭先生不見了。蛻下衣服在此。<span class="科">丑</span>快閉了大門。追尋出來。<span class="科">丑尋介末旋轉走介丑</span>稟爺。郭先生法大。能會飛天縮地。怎麼拿得他來。<span class="科">淨</span>胡說。一人拿不住。怎麼奪天下。定要拿來。<span class="科">丑拿介末鑽入瓶介丑</span>稟爺。鑽入瓶裡去了。<span class="科">淨</span>胡說。瓶有多大。鑽得進去。分明是你容情賣放。若不拿來。斬你示眾。<span class="科">丑伸手入瓶拿介咬住手介丑高叫介淨</span>連瓶擊碎。且看走那里去。<span class="科">丑擊碎瓶介碎瓶片片罵反賊介丑</span>郭真人。再不敢拿你了。不要罵。<span class="科">淨</span>郭先生。你仙術真高。我特試先生耳。豈敢殺你。請出來與我相見罷。<span class="科">末空中應介</span>逆賊。你枉殺忠良。欺君罔上。豈能久在人世。我去了。兩袖清風蓬島近。一聲長嘯海天悠<span class="科">丑</span>稟爺。郭真人騰雲去了。<span class="科">淨</span>此事可為怪誕。我一時無見識。要殺他。殺又殺不得。又被他侮慢一場。若論他蓍卜我事難成。自古道人情賢於夢卜。又道事在不疑。卜之何益。今日之勢。但以人事決之可也。妖術何足信哉。兵校。昨已宣詔去召溫司馬至帳下聽用。不知到否。你去打聽着。<span class="科">丑</span>領鈞旨。</p>
        
        <p class="落詩">圖王雄據石頭城。<br />屠戮朝臣任縱橫。<br />妖術誣民何足信。<br />管教晉社一時傾。</p>
        
        <h2 id=ch27 class="chapter"><span class="齣題">第二十七齣　召太真</span></h2>
        
        <p class="曲"><span class="牌">謁金門</span><span class="科">生上</span>心耿耿。愁見鋒生內屏。一扎天書傳外境。祇恐稱偽命。<span class="科">小外扮劉琨上</span>管籥欽承臺省。分閫親操斧柄。逆豎無端窺晉鼎。廟謨須預定。</p>
        
        <p class="白"><span class="科">生</span>黃雲初斷塞塵空。淮漢澄清貢賦通。奮志正期收漢北。忽驚天闕起煙烽。<span class="科">小外</span>秋風凜凜軍威肅。紫電騰騰劍氣雄。劇虜驍夷皆授首。狂夫犯順敢攖鋒。<span class="科">生</span>吾二人翦荊拓地。奏績天朝。尊舅榮擢帥府。下官超遷樞密。正欲蕩平北虜。酬報君恩。不意王敦逆命。逼辱帝后。屠戮大臣。即今有旨召下官回朝。俺想近時天子政令。非由己出。此必逆敦恐我二人併力攻他。故矯此詔。以分其勢。如今尊舅留此經略。下官奔回。以清內難。<span class="科">小外</span>妹丈。此賊久蓄異謀。知其必有今日。妹丈既承詔命。不得不行。此去須當委曲濟難。務期綏安宗社。邊隅重任。下官自當竭力應承。<span class="科">生</span>當今豪傑。惟舅與嶠。二人同心。何憂外侮。今內事嶠請獨任。外事託在尊舅。必要協力同心。共舒國憤。</p>
        
        <p class="曲"><span class="牌">紅衲襖</span>當日裡擁貔貅長驅出帝京。今日裡靖狼煙把山河重再整。正待要空漠南還二聖。會明良頌太平。誰知道野糜鹿遊陛廷。社鼠城狐棲內省。<span class="夾白">尊舅。我和你</span>只恐九仞功成一旦傾。<span class="科">小外</span>我也曾叩明廷泣請纓。我也曾握金符分閫命。欲待要把單于來繫頸。欲待要奏奇勳勒鼎銘。忽驚那股肱臣竊楚柄。向潢池弄甲兵。<span class="夾白">逆賊。</span>你背卻當年歃血盟。<span class="科">生</span>怎能彀跨天潢翦巨鯨。怎能彀斬荊棘清蹕警。怎做得幃幄謨謀能決勝。攬轡登車天下平。<span class="夾白">此時朝廷武備衰弱。社稷危如累卵。</span>我盼皇朝中心如咽哽。嘆國家存亡渾未定。我須卷甲兼行援帝城。<span class="科">小外</span>我昔日聽荒雞終夜驚。我昔日宴新亭傷異景。到如今總元戎居藩屏。到如今破幽燕近乘勝。<span class="夾白"><span class="科">哭介</span>祖士雅若在。豈使狂賊致此。</span>也只為五丈原墜將星。致此孛天狼當舍明。遙望楓宸涕雨零。</p>
        
        <p class="白"><span class="科">丑末</span>舟楫儀從。皆已完備。請老爺登程。<span class="科">生</span>就此拜別。</p>
        
        <p class="曲"><span class="牌">東甌令</span>我赴君難傳羽檄。絕塞孤臣憂社稷。<span class="夾白">我國家凋弊之餘。復値此亂呵。</span>眼看朝市成陵谷。興廢信難測。<span class="夾白">王司徒輩袖手傍觀。可笑可笑。</span>廟廊無計羞肉食。束手漫無策。<span class="夾白"><span class="科">小外</span>妹丈。</span>你承君命遠馳馹。千里澠池須奮翼。<span class="夾白">此時國勢危疑。天子孤立於上。</span>圍城天子悲孤注。須勇往去援溺。<span class="夾白">妹丈</span>你揮戈早著回天力。委曲綏邦國。</p>
        
        <p class="白">送君千里。終須一別。方內之事。一以委托妹丈。登舟去了罷。<span class="科">生</span>此行憑仗朝廷威福。或者就得清平。邊郵任重。尊舅惟盡心乃事。<span class="科">灑泣登舟介</span></p>
        
        <p class="曲"><span class="牌">尾聲</span>江山咫尺分南北。萬里雲程爭奮翮。只願鈇鉞一麾除叛逆。</p>
        
        <p class="落詩"><span class="科">生</span>拜詔旋征車。<br /><span class="科">小外</span>揮戈除反側。<br /><span class="科">合</span>眼望旌捷旗。<br />耳聽好消息。</p>
        
        <h2 id=ch28 class="chapter"><span class="齣題">第二十八齣　擊幘</span></h2>
        
        <p class="曲"><span class="牌">勝葫蘆</span><span class="科">丑扮內臣上</span>職任中官承詔命。頒王爵。錫封榮。玉勑一函。鸞輿千乘。爭看着石頭城上有龍興。</p>
        
        <p class="白">俺自家官居近習。職掌黃門。供掖庭之灑掃。給椒房之使令。銀璫左貂。黃衣廩食。光耀四星之輝。王爵手握。天憲口銜。班列五侯之貴。供奉與朝參。善伺人主之喜怒。拾遺承顧問。能蔽元后之聰明。宮闈褻近。馳聲色以蠱惑君心。威福自由。恣奸險而中傷善類。朝士拜舞後塵。公卿頤指氣使。果然鼠憑社貴。真個狐藉虎威。好氣勢也呵。小臣今早伏承帝命。遣賚玉璽丹符。裂畿內十郡。封王都督為吳王。又賜王姬媵妾。輅車鹵簿。教坊樂器。八寶九鼎。異器奇珍。不知其數。國家數十年積聚。一旦盡需東府。可憐可憐。左右的。如今天色漸明。吳王將次陞殿。朝儀仙仗。俱已完備了未。<span class="科">末</span>告老公公。龍牀龍袞。鳳輦鳳旗。俱已完備了。<span class="科">丑</span>既完了。請爺爺陞殿。<span class="科">末下淨上</span></p>
        
        <p class="曲"><span class="牌">賀聖朝</span>踐祚將移九鼎。掃除州郡初清。英雄有志事垂成。一着戎衣大定。</p>
        
        <p class="白"><span class="科">丑</span>爺爺千歲。<span class="科">淨</span>黃屋初乘左纛從。紫微光照海門東。滿朝文武階墀下。萬里山河掌握中。我自戮諸兇已來。朝野畏憚。罔肆陸梁。本欲就移晉室。猶恐人心未服。姑且先假王號。漸圖即真。昨日溫太真已到。我想丹陽咽喉之地。欲令鎮守。無過此人。況太真乃我交契。決不相負。且待錢軍師出來。與他商議。內使。宣溫樞密錢軍師上殿議事。<span class="科">生上</span></p>
        
        <p class="曲"><span class="牌">前腔</span>屈膝佯從偽命。胸中順逆常明。<span class="科">小外上</span>蛟龍池上欲飛騰。渭水熊羆方騁。</p>
        
        <p class="白"><span class="科">生小外</span>我王千歲。<span class="科">淨</span>二公請升殿。有事計議。丹陽國之重鎮。欲得心腹一人去守。以防不測。二公孰可。<span class="科">生背云</span>我正欲出守丹陽。以圖國賊。忽有此議。莫非天也。如今不免佯舉錢鳳。彼必憚行。轉推於我。果得遂此行。大事成矣。主公。世儀精神滿腹。麾下諸臣。無出其右。<span class="科">小外</span>伏主公。運籌幃幄。嶠不如臣。折衝千里。臣不如嶠臣請留侍左右。太真可令出守。<span class="科">淨</span>世儀言是。太真不可推辭。即便領符前去。將酒過來餞行。</p>
        
        <p class="曲"><span class="牌">皂羅袍</span>閫外金符傳命。念丹陽喉咽。責任非輕。好施謀略往經營。莫教荊棘萌岐逕。<span class="科">合</span>深溝高壘。堅甲利兵。華夷威震。關河肅清。南都拱手傳君令。<span class="科">生</span>忝荷方隅威柄。感吾君厚寵。重寄垣屏。<span class="科">背介</span>此行去就總難憑。<span class="夾白">逆賊</span>難教我背主從邪佞。<span class="夾白"><span class="科">合前小外</span>太真。</span>你再把師徒爰整。羨君侯才略。遠過良平。好憑一劍靖滄溟。四方底定無烽警。<span class="夾白"><span class="科">合前生背云</span>此行雖出世儀舉薦。只恐面是心非。去后決行讒謗。如今不免設一巧計。以杜讒賊之口。<span class="科">假醉介</span>世儀。</span>宿昔曾為刎頸。荷君家汲引。獲寄長城。<span class="科">把酒介</span>擎樽握手與你論平生。<span class="夾白">世儀。</span>休教忘卻金蘭訂。</p>
        
        <p class="白"><span class="科">小外</span>下官醉了。飲不得了。<span class="科">生</span>呀。溫太真行酒。錢世儀何人。乃敢不飲。<span class="科">手扳小外帽落介小外怒介</span>太真。你好粗率。惟酒無量不及亂。怎生強得。<span class="科">淨</span>太真醉了。休要怪他。<span class="科">小外</span>何足計較。<span class="科">背云</span>畜生無理。且待他去着。<span class="科">淨</span>太真。軍務緊急。就此啟行去罷。</p>
        
        <p class="曲"><span class="牌">餘文</span>馬離建業敲金鐙。祖帳軍門餞曉行。何日輿圖樂太平。</p>
        
        <p class="白"><span class="科">淨</span>符分半虎鎮丹陽。<span class="科">生</span>劍躍雙龍入武昌。<span class="科">小外</span>前筯籌來平六國。<span class="科">合</span>鞭梢投處斷長江。<span class="科">淨外下生弔場</span>叫左右。速將檄文傳布各處藩鎮。叫他作速興兵。約會於石頭城下。候我軍令。同時進取。又將密書二封。送去王司徒及王彬將軍。叫他整兵。以為內應。連夜速發。不得有違。<span class="科">合</span>一朝權在手。堪把令來行。<span class="科">下</span></p>
        
        <h2 id=ch29 class="chapter"><span class="齣題">第二十九齣　丹陽兵報</span></h2>
        
        <p class="白"><span class="科">末扮將軍上</span>文昌新入有光輝。紫界宮牆白粉闈。曉日雞人傳漏箭。春風侍女護朝衣。自家乃吳王殿前將軍是也。今早我王御朝已畢。如今將下便殿議事。着小將鋪設繡墩御宴。相將整頓已完。殿下早上。<span class="科">淨上</span></p>
        
        <p class="曲"><span class="牌">生查子</span>三傑運良籌。擬變家為國。<span class="科">小外</span>虎豹添羽翰。心膂恐難託。</p>
        
        <p class="白"><span class="科">淨</span>招來熊虎將。引作腹心臣。<span class="科">小外</span>莫信直中直。預防仁不仁。<span class="科">淨</span>軍師。你為何出此言。我前日遣太真去守丹陽。觀他智勇謀略。必能與敵抗衡。為我作江淮保障。付托可為得人矣。<span class="科">小外</span>主公。作事當慎於始。用人須察其心。太真與朝廷甚密。不可深信。且丹陽天下兵衝。今遣此人去守。使英雄得用武之地。正所謂藉寇兵而齎盜糧者也。非惟不為我用。竊恐反為我敵矣。<span class="科">淨笑介</span>太真昨醉。少加聲色。何得便爾相讒。<span class="科">小外</span>主公錯矣。錢鳳豈為此小嫌介意。但事關休戚。不得不言。自古道明者睹未然。況已著乎。今日不聽逆耳之諫。只恐突決棟焚。變生不測。悔之晚矣。<span class="科">淨</span>自古用人不疑。疑人不用。太真素與我厚。決不相負。你不須多慮。<span class="科">小外</span>事在預防。若待羽翼成后。噬臍無及。<span class="科">淨</span>不妨。溫嶠果有他意。王含在外。取之如摧枯拉朽耳。何懼之有。<span class="科">末上報介</span>有事不可不報。無事不可亂道。告殿下。溫樞密到丹陽。號召四方兵眾。移檄遠近諸侯。聲言討主公謀逆之罪。地方一時搔動。如何是很。<span class="科">淨</span>這廝果然如此忘恩。確如軍師所料。吾今乃為小賊所欺。可惱。可惱。<span class="科">小外</span>適問主公固執不信。今竟何如。<span class="科">淨</span>罷罷。是我得之。是我失之。亦復何恨。</p>
        
        <p class="曲"><span class="牌">雁過沙</span>驚塵起蕭牆。干戈忽擾攘。都緣我自不揣量。卻把在柙虎兕放。<span class="夾白">溫嶠這賊子呵。</span>你怎敢忘恩欺罔。背卻我推食推衣恩養。<span class="科">小外</span>檄書自丹陽。腹心起禍殃。<span class="夾白">溫嶠</span>倚仗你做個渭水鷹揚。誰知道反做了揮鉏博浪。<span class="夾白">今民心未忘晉室。只恐赤幟一起呵。</span>四方豪傑應如響。霎時間轉弱為強。<span class="夾白"><span class="科">末丑</span>主公只為不聽軍師之言。故有此害。</span>看他徙薪言非妄。<span class="夾白">今日呵。</span>竈突果炎上。軍師妙算世無雙。<span class="夾白">主公。今後只依軍師之言。何患大事無成。</span>你的龍興帝業堪倚仗。早教登壇為大將。那乳臭兒怎敢當。</p>
        
        <p class="白"><span class="科">淨</span>軍師。事已至此。計將安出。<span class="科">小外</span>主公不必多憂。自古弱不可以敵強。寡不可以敵眾。主公今日之勢。諒非溫嶠所能敵。宜速令王含戒嚴守備。一邊差人拘溫嶠母妻至此為質。令其作書招之。何患太真不降。<span class="科">淨</span>軍師言是。軍校傳與王將軍。叫他謹守城池。密地差一隊軍馬。去太原擒溫家母妻。不得有違。<span class="科">眾</span>領鈞旨。</p>
        
        <p class="落詩"><span class="科">淨</span>忽傳閫外腹心離。<br /><span class="科">小外</span>船到江心補漏遲。<br /><span class="科">卒</span>本待將心託明月。<br /><span class="科">合</span>誰知明月照溝渠。</p>
        
        <h2 id=ch30 class="chapter"><span class="齣題">第三十齣　拘溫家屬</span></h2>
        
        <p class="曲"><span class="牌">卜算子</span><span class="科">老旦上</span>邊戍幾經年。四序頻遷變。窮愁堆積在眉端。早夜難消遣。<span class="科">旦上</span>槁砧今何在。山上更安山。新愁舊恨兩縈牽。人去何時返。</p>
        
        <p class="誦"><span class="科">老旦</span><span class="牌">浣溪沙</span>玉露凋傷楓葉淒。東征遊子未言歸。倚門終日思依依。　　<span class="科">旦</span>玉枕夜寒鴛夢斷。金鈿秋盡雁書稀。彩毫空寫斷腸詞。</p>
        
        <p class="白"><span class="科">老旦</span>媳婦。你丈夫當初出去。只道便得回家。誰知久留邊戍。奈我年當衰暮。疾病來侵。怎得個團圓的日子。<span class="科">旦</span>婆婆。前日丈夫書中說。邊警稍平。料目下便可凱旋歸第。婆婆不必愁煩。<span class="科">老旦</span>媳婦。只今天氣將寒。邊城久役。狐裘蒙戎。如何是好。<span class="科">旦</span>奴家累積蠶繅。如今織作征衣。令人送往邊塞。<span class="科">織介老旦</span>媳婦。你既親執其勞。我當拮據相助。<span class="科">旦</span></p>
        
        <p class="曲"><span class="牌">山坡羊</span>冷颼颼寒風如箭。夜淒淒寒砧搗練。愁慼慼把金梭擲拋。啁唧唧促織聲如勸。綴錦紋錯綜緒千萬。攪得奴心如麻亂。<span class="夾白">夫。</span>未審何時。重諧繾綣。<span class="科">合</span>惓惓。織就迴文獻九天。懸懸。織就寒衣送玉關。<span class="科">老旦</span>眼睜睜倚門顒盼。悶懨懨憑欄長嘆。軟怯怯潦倒孤孀。恨綿綿日暮桑楡短。記別時曾與他密縫針線。<span class="夾白">兒。</span>早期你衣錦榮里閈。誰知道利綰名韁。幾見了星移物換。<span class="科">合</span>堪憐。授征衣為禦寒。何年。戲斑衣到膝前。<span class="科">旦</span>亂紛紛西飛歸燕。嘹嚦嚦南來征雁。杳茫茫信阻衡陽。淚汪汪界破殘妝面。一寸心猶如繫着千尺線。柔腸百結牽縈絆。<span class="夾白">夫。</span>你今戀着補袞榮華。也索記牽絲的姻眷。<span class="科">合</span>惓惓。織就迴文獻九天。懸懸。織就寒衣送玉關。<span class="科">老旦</span>思悠悠離情無限。顰蹙蹙愁眉難展。孑煢煢姑婦孤單。擾攘攘觸處遭兵難。<span class="夾白">兒。</span>成就你黼黻經綸的手段。休忘我教子將機斷。<span class="夾白"><span class="科">鴉噪介</span>呀。烏鴉噪。敢有甚麼凶兆。</span>怯聽鴉聲。當庭噪晚。<span class="科">合</span>堪憐。授征衣為禦寒。何年。戲斑衣到膝前。<span class="科">末走上報介</span></p>
        
        <p class="曲"><span class="牌">不是路</span>驟馬飛還。奔向堂前咽怎言。神魂斷。肝腸寸寸萬鋒攢。<span class="夾白"><span class="科">倒介旦老旦</span>呀。院子。你怎麼這等慌慌張張。<span class="科">末</span>夫人。天大的事來了。怎生是好。<span class="科">旦老旦</span></span>你緣何教人唬得心兢戰。莫不是沙場凶信傳。<span class="夾白"><span class="科">末</span>不是。</span>王敦叛。<span class="夾白"><span class="科">旦老旦</span>王敦作叛。與相公何干。<span class="科">末</span>我相公呵。</span>只因不順奸臣願。來拘家眷。來拘家眷。<span class="科">旦老旦</span>聽罷伊言。魄散魂飛寸膽寒。何讎怨。將人白地裡摧殘。淚珠漣。從今骨肉摶沙散。身命何由得保全。<span class="夾白"><span class="科">老旦</span>天那。孩兒在家到得安樂。如今做官。反被他連累。<span class="科">旦</span>怎知有此橫禍。</span>空埋怨。一家不幸遭天譴。無門逃竄。無門逃竄。</p>
        
        <p class="白"><span class="科">老旦</span>院子。賊兵來到那里了。<span class="科">末</span>須臾就到了。小人再去打探來。老夫人和小夫人快先走罷。正是一心忙似箭。兩腳走如飛。<span class="科">末下老旦</span>媳婦。賊兵來近。我和你拋家走了罷。正是閉門家裡坐。禍從天上來。<span class="科">下淨丑扮兵卒上</span></p>
        
        <p class="曲"><span class="牌">紅繡鞋</span>操戈執戟搖旗。搖旗。披霜日夜星馳。星馳。猿驚獸挺肆雄威。承主命到山西。擒溫嶠母和妻。</p>
        
        <p class="白"><span class="科">淨</span>眾兵團住溫家。一個個都挷起來解去稱賞。不可走了一人。<span class="科">丑末</span>怎的無人在此了。想是那邊宅子上。<span class="科">淨</span>那邊是劉太尉的家眷。不要驚動他。溫家母妻。一定走出在外。我和你趕到路上去拿他。<span class="科">下旦老旦走上</span></p>
        
        <p class="曲"><span class="牌">香柳娘</span>苦奔馳在路岐。苦奔馳在路岐。如醉如癡。一朝禍起蕭牆裡。見紛紛騎追。紛紛騎追。城火及魚池。銜冤籲天地。恨奸雄恣肆。奸雄恣肆。擾亂邦畿。乾坤鼎沸。<span class="科">下淨丑上</span></p>
        
        <p class="曲"><span class="牌">紅繡鞋</span>笑他乳臭嬰兒。嬰兒。敢與吾主廝持。廝持。撩蛇踐虎不知機。今日裡別雄雌。遭剉辱受災危。<span class="科">下旦老旦上</span></p>
        
        <p class="曲"><span class="牌">香柳娘</span>嘆征人遠離。嘆征人遠離。邊城淹滯。誰知平步風波起。顧乾坤四圍。顧乾坤四圍。水隔與塗迷。難尋脫身計。苦疲羸怎支。苦疲羸怎支。窮困誰依。人離業廢。</p>
        
        <p class="白"><span class="科">旦老旦欲下淨丑攔住介</span>不要走。不要走。快來就縛。<span class="科">旦老旦驚倒介淨</span>都挷起來。<span class="科">旦</span>婆婆年老。望乞容恕。<span class="科">淨</span>那里管你。只是挷去。<span class="科">旦老旦</span></p>
        
        <p class="曲"><span class="牌">餘文</span>魂欲逝淚交頤。半世生涯頃刻危。縲絏纏身怎脫離。</p>
        
        <p class="落詩"><span class="科">淨</span>堪笑書生不見機。<br /><span class="科">丑</span>教他闔室受災危。<br /><span class="科">老旦</span>從來禍福由人召。<br /><span class="科">旦</span>須信人欺天不欺。</p>
        
        <h2 id=ch31 class="chapter"><span class="齣題">第三十一齣　繫獄</span></h2>
        
        <p class="曲"><span class="牌">虞美人</span><span class="科">淨上</span>奸雄背主心懷二。敢肆螳螂臂。將傾晉社總難支。縱自粉身效報曾何濟。<span class="科">小外上</span>入幕善謀。底囊多智。幾將群策屈群雄。爭奈吾王忽卻經邦計。</p>
        
        <p class="白"><span class="科">見介淨</span>尀耐溫嶠背逆無狀。昨已差人去拿他家屬。怎的還未拿到。<span class="科">小外</span>門外喧嚷。想必拿到了。<span class="科">末丑押旦老旦上</span></p>
        
        <p class="曲"><span class="牌">訴衷腸</span>災殃天降非由己。陷穽難迴避。不能明哲保身。可憐百口為累。</p>
        
        <p class="白"><span class="科">丑末</span>告殿下。溫嶠家屬拿到了。<span class="科">見介</span>犯婦。你的孩兒受我爵祿。去守丹陽。如何背義。反順朝廷。起兵犯我。今日拿你兩個。別無話說。只要你寫書招他來降。富貴共享。若是不從。就要你粉身碎骨哩。<span class="科">老旦</span>告都督。溫嶠昔為吾子。今為王臣。去就從違。非由老身張主。<span class="科">淨</span>這婦人奸詐。還敢說此大話。好打哩。<span class="科">小外</span>女流之輩。不知事體。主公且從容問他。不須發怒。<span class="科">淨</span>也是。溫母。時事有興廢。為人當識機。今者晉室欲亡。雖三尺童子皆知。你的孩兒。素稱智略。何獨暗昧如此。況我平日與你孩兒交好。你若不快招他來降。只恐國家敗亡之日。玉石俱焚。那時悔之晚矣。<span class="科">老旦</span>大人。老身只知順逆。那曉興廢呵。<span class="科">淨怒介</span>這婆子可惱。怎的叫做順逆。你就說來。<span class="科">老旦</span></p>
        
        <p class="曲"><span class="牌">孝順歌</span>事君的忠義先。人臣大分敢有愆。龔勝願捐生。蘇卿豈忘漢。<span class="夾白">我孩兒呵。</span>他的堅貞難轉。果若要使招降。我姑婦寧甘伏劍。<span class="夾白"><span class="科">淨</span>今四方貢獻。皆入吾府。將相岳牧。盡出吾門。你孩兒一人。濟得甚事。快叫他來降。以免一家性命。<span class="科">老旦</span>君子有殺身得以成仁。吾兒今死王事呵。</span>縱然馬革包屍。國史清名無玷。<span class="夾白"><span class="科">淨</span>休要誇口。你兩個今日被我拘收在此。不怕你不寫書哩。<span class="科">旦</span></span>吾夫子他是當世賢。丹心壯節日月懸。伏毒慕樵玄。納肝效弘演。<span class="夾白"><span class="科">淨</span>胡說。若不寫書招你丈夫來降。你兩個休想生哩。<span class="科">旦</span>要殺便殺。今日夫為忠臣。妻為節婦。死亦何恨。我丈夫呵。</span>他竭忠赴難。我願全節忘身。怎肯低頭從叛。<span class="夾白"><span class="科">淨</span>這等說。就拿去砍了。<span class="科">旦</span></span>縱然鼎鑊交加。我雖九死無憾。<span class="科">淨怒介</span>我有移天勢操着生殺權。<span class="夾白">這兩個婦人好無禮。</span>無端佞口敢犯顏。<span class="夾白">左右。把二婦人拶起來。要他寫。</span>固執若仍前。教恁觸刑憲。<span class="夾白"><span class="科">旦老旦</span>天那。這苦怎生受得。<span class="科">哭介小外</span>二位夫人寫了罷。省得受這苦楚。</span>休得淚漣。要解倒懸。須是早從權變。<span class="夾白"><span class="科">老旦</span>錢先生。我二人寧受斧鉞之誅。難從逆命。<span class="科">小外</span>夫人。事已至此。不得不從。</span>你今是釜裡之魚。怎禁得百般熬鍊。<span class="夾白"><span class="科">老旦</span>自古道死有輕於鴻毛。我姑媳二人只要中心無愧。萬死不辭。</span>我生無愧死亦安。堂堂此身肯瓦全。視死卻如歸。偷生豈吾願。<span class="夾白"><span class="科">小外</span>二位夫人。事關門戶。不可執一。且宜暫時從順。以解目下之危。<span class="科">旦老旦</span></span>我甘自摧殘。怎肯向狗彘屈身。乞憐求免。<span class="夾白"><span class="科">淨怒介</span>這賊婦把我比做狗彘。拿去砍了。<span class="科">小外</span>跖之犬吠堯。豈堯不仁乎。主公不必計較。二位夫人。你不聽我說。休要悔。<span class="科">旦老旦</span>罷了。千死萬死。無過一死。</span>若還苦逼禁。遲早請將頭來斷。</p>
        
        <p class="白"><span class="科">淨</span>果然不從。推出斬了罷。<span class="科">丑末押走介小外</span>主公。小不忍則亂大謀。今日殺此二婦不打緊。只恐溫嶠蓄忿。致死來與我戰。反添一勍敵矣。不如且把二婦收監。遣一辨士說他寫書。事或可就。若再堅執。殺之未晚耳。<span class="科">淨</span>軍師言是。且饒他。收到監裡去。<span class="科">末丑</span>領鈞旨。<span class="科">押下旦老旦</span>精靈萬古昭鍾阜。一死鴻毛斷不渝。<span class="科">下淨</span>軍校。傳與王彬。教他去獄中勸二婦寫書。書如寫成。就教他賚往丹陽。說溫嶠來降。<span class="科">末丑</span>領鈞旨。</p>
        
        <p class="落詩"><span class="科">淨</span>不施萬丈深潭計。<br /><span class="科">合</span>怎得驪龍頷下珠。</p>
        
        <h2 id=ch32 class="chapter"><span class="齣題">第三十二齣　獄吏相戒</span></h2>
        
        <p class="曲"><span class="牌">水底魚兒</span><span class="科">丑扮刑吏上</span>性嗜苞苴。經書目不知。有錢陪笑。無錢翻臉皮。</p>
        
        <p class="白">吾乃刑曹司吏。專一欺公作弊。語言當面撮空。行事千般詭秘。上司假托腹心。法律視同兒戲。洗補改換卷宗。出入罪名隨意。有錢死者復生。無錢生者沒世。不管枉事屈情。定要夤緣使費。鄉民那曉奸謀。任我謀為擺置。裝成圈套機關。饋贈門迎如市。只求才賄盈囊。那管遍賣田地。<span class="科">笑介</span>犯人到我房中。果然是個悔氣。<span class="科">內問</span>你每這等兇狠。只怕身家被累。<span class="科">丑</span>不管他上司訪察有名。拚個充軍徒罪。<span class="科">淨扮獄官上</span></p>
        
        <p class="曲"><span class="牌">前腔</span>職任卑微。俸資薄又稀。若不貪賄。妻兒喫甚的。</p>
        
        <p class="白">我本秋曹司獄。為官一味貪酷。胸中惟嗜苞苴。杖頭只打錢穀。酒席專為抽風。言談盡藏騙局。下監推審犯人。量財以為直曲。富翁蘇放長枷。窮漢嚴加桎梏。不求清白傳家。只要滿嬴金玉。<span class="科">內問</span>你每這等貪婪。難掩上司耳目。<span class="科">淨</span>不管他繡衣考察官員。拚個兩腿無肉。<span class="科">見介淨</span>叫禁子拿監簿來看。新到犯人趙一。未有拜見錢。扯下打二十。<span class="科">末打犯人諢介淨</span>新到犯人溫氏等二口。聞知家道發跡。要他分例五十兩。昨已設酒送去。請他打抽風。要他二十兩回答。快去催來。<span class="科">末</span>他是官家。這一起只得將就些。<span class="科">淨丑</span>王親犯法。與庶民同。怎麼將就得。<span class="科">淨</span>重犯有分例的。蘇了枷。張四李八無錢。上起枷來與比較。<span class="科">丑</span>張四家道富。不要枷他。<span class="科">淨</span>怎的不枷。<span class="科">丑</span>既富矣。又何加焉。<span class="科">淨</span>且饒他。只把李八枷起。<span class="科">丑</span>李八家貧。不要枷。<span class="科">淨</span>怎的也不枷。<span class="科">丑</span>加之以飢饉。要餓死了。<span class="科">淨</span>提控還是讀書人。說得有理。一發饒他。<span class="科">末</span>南監北監。已安排酒。請老爺暖寒。<span class="科">淨丑</span>如此便去。正是三杯和萬事。一醉解千愁。<span class="科">下末</span>老爺。老官去了。且叫各監主出來商量討錢則個。<span class="科">淨扮牢頭上</span>含冤昔日罹天網。囹圄于今作福堂。禁子哥。今日賣買如何。<span class="科">末</span>便是不濟。如今老爺老官要見面錢。又要酒喫。表子陪。一應酒店各色樣銀。都靠在犯人身上。這兩日沒人收監。甚是清淡。如何是好。<span class="科">淨</span>這有甚難。監中常例。多討些。就彀用了。<span class="科">末</span>怎的要得他的來。<span class="科">淨</span>我教你。犯人沒錢的。枷紐鋏鐐匣牀不要蘇他。日間不許他喫飯。夜間不許他在牀上睡。飢寒難忍。便是鐵人也要使錢。怕他不彀用。<span class="科">末</span>這等要惹禍。<span class="科">淨</span>也看人。若遇刁頭。便用將就。若本分主子。及財主有身家的。怕他怎麼。這等人極好待他。常常買些酒請他。他喫了酒。自然用回答。又常常暗地般唆是非。弄他相打相罵。兩邊過面。酒又有得喫。錢又有得送。又時時誑說。聽得上司與外郎說某犯人虧枉。外郎好生替你方便。有等呆人聽信。將銀子央你去囑托。或打探消息。定不白過。<span class="科">末</span>自古道接人錢財。與人消災。哄他銀子。不替人幹事。可不抱怨。<span class="科">淨</span>衙門人都是撮空趁錢。只要哄得錢財落手。那管他人痛癢。<span class="科">末</span>這等斷主顧買賣。下次誰人信你。<span class="科">淨</span>不妨。下次又換個圈套騙他。又有件好買賣。如今監中有許多強盜在此。叫他分頭扳枉各縣財主。他必着人拿銀子來央你除名。不來行移的。報上名字。行牌去拘他到官。朦朧官府。只說是賊。那里曉得都是平民。自古道賊口出聖旨。真假皆憑賊說。不怕他不多多拿錢來買求脫白。<span class="科">末</span>這等狠毒。<span class="科">指天介</span>只怕上頭的人。不放過你。<span class="科">淨</span>有甚天理。我當初活打死人。問死罪時。家當不濟。如今做了監主。被我置偌大家產。官府提控。與我相交。禁子皂隸。服吾驅使。犯人磕頭拜跪。真個朝朝飲宴。夜夜元宵。妻子在家。享不盡的富貴。如今可惜已老要死了。世人要學我的。快去打個人死。來頂我的缺。叫他一生受用不盡。禁子哥。那兩個婦人。問他討些兒。<span class="科">末</span>又來惹禍。這是溫樞密的家眷。不當耍。<span class="科">淨</span>我自不怕他。官府知道。不過打幾板。難道再問個死罪。倘送些錢鈔。落得受用。正是</p>
        
        <p class="落詩">今朝有酒今朝醉。<br />明日愁來明日當。</p>
        
        <h2 id=ch33 class="chapter"><span class="齣題">第三十三齣　獄中寄書</span></h2>
        
        <p class="曲"><span class="牌">憶秦娥</span><span class="科">老旦丑扮梅香扶上</span>身勞瘁。神魂失次渾如醉。渾如醉。衰病餘齡。怎當驚悸。<span class="科">旦</span>夫君仗節勤王事。妻孥母子皆遺累。皆遺累。許國純忠。闔門全義。</p>
        
        <p class="白"><span class="科">老旦</span>我生之初尚無為。我生之後國運衰。人民塗炭城郭壞。禮義滅亡法度隳。身流落兮天一涯。腸欲斷兮心欲摧。<span class="科">旦</span>暗室寥寥風雨淒。長夜迢迢更箭遲。夫與妻兮忽仳離。姑與母兮生死安足知。義重命輕兮鴻毛如。誓捐此生兮全綱維。<span class="科">老旦</span>媳婦。我和你被王敦羅織於獄。如今肢體雖完。心膽已喪。殘骸餘喘。與死為鄰。我當衰暮之齡。死無遺恨。但惜汝美質芳年。罹此大禍。如之奈何。<span class="科">旦</span>婆婆。臣之死君。妻之死夫。其義一也。古有投崖之烈婦。斷臂之貞妻。妾何懼一死。但婆婆教子成名。不克一受褒封祿養。為可恨耳。<span class="科">老旦</span>媳婦。你看囹圄蕭條。寒風刮面。四顧愴惶。形影相弔。好苦呵。</p>
        
        <p class="曲"><span class="牌">月兒高</span>體羸心惴。衰容頓顦顇。子母遭凌替。身陷家傾棄。顛沛流離。死無葬身地。<span class="夾白">反賊。</span>我宿稟冰霜厲。縱然九死心無二。<span class="夾白">苦呵。</span>三木囊頭苦怎支。仰籲蒼穹知不知。<span class="科">旦</span>夫狥忠義。妾身願隨逝。痛憶姑年暮。履險遭顛躓。及溺胥亡。共作忠良鬼。<span class="夾白">婆婆。</span>此身甘玉碎。怎把名污青史。<span class="夾白">天那。</span>天胡不憖遺。闔室顛連控告誰。</p>
        
        <p class="白"><span class="科">淨扮獄卒上</span>貪婪為活計。桎梏作生涯。二位夫人。各樣常例如何說。<span class="科">老旦</span>牌頭。我們倉卒被差人拘來。分文不曾帶得。如何是好。<span class="科">淨</span>夫人差矣。自古道在山靠山。在水靠水。如今司獄老爺。提控老官。常例風火一般在我處要。難道我替你喫杖子。監主柴水牀席家火秋風看監神福酒席守門等錢。難道不肯出。你若待我好。我也看承你好。你若吝錢。便是官家也要衝撞。<span class="科">老旦</span>牌頭。一應分例。定然不少。待我親戚來日就有。<span class="科">丑</span>牌頭要錢何用。<span class="科">淨</span>娘子。你不曉得。錢之為用。危可使安。死可使活。忿爭非錢不勝。幽滯非錢不拔。你為有錢不用。在此受苦。<span class="科">丑</span>這等說。我家錢儘多。早說待我挑一擔來與你。如今沒錢。馬子也沒人掇。<span class="科">淨</span>娘子。自古道有錢鬼可使。你若有錢。司獄老爺。六房提控。爭替你掇馬子。怕他沒人。<span class="科">末扮王彬上</span></p>
        
        <p class="曲"><span class="牌">菊花新</span>忠良伏鑕實堪悲。節義雙高世所稀。吾忝與藩維。豈肯從謀不軌。</p>
        
        <p class="白">王彬為處仲所使。至囹圄中勸溫太真令堂寫書。我昨見二婦這等忠烈。一時感激。恨不得助順討逆。豈肯為其作說客。以誘人於不義乎。如今見二位夫人。且休提寫書之事。處仲若問。只說書已寫寄太真便了。獄卒開門。我要見溫老夫人。<span class="科">見介淨下老旦</span>大夫何來。<span class="科">末</span>下官王彬。素與令郎交契。昨見二位夫人。丹貞貫日。不勝忻羨。我願夫人始終如一。不可畏其鈇鉞。少變清操。<span class="科">旦老旦</span>多承規訓。謹當銘諸腑臟。<span class="科">末</span>下官奉差。命往見令郎。如有尊簡。敬當附去。<span class="科">老旦</span>如此卻好。媳婦代筆。修書一封。央大夫寄去。<span class="科">旦寫介老旦</span></p>
        
        <p class="曲"><span class="牌">玉山頹</span>衡陽拘繫。嘆惸惸身惟影隨。念一家瓦解冰消。好一似斷梗飛絮。<span class="夾白">大夫傳與吾兒。</span>教他惟勤王事。切莫把母妻為意。<span class="夾白"><span class="科">旦</span>書已寫完了。<span class="科">老旦</span>既寫完。拜奉與大夫。<span class="科">拜介合</span></span>尺素傳吾子。<span class="夾白"><span class="科">哭介</span>兒呵。只怕今生不得與你相見了。</span>永相違。榮封祿養恨無期。<span class="夾白"><span class="科">旦出玉鏡介</span>大夫。奴家當初賴此鏡與太真成婚。後夫君別去。誓以重逢。不料竟成畫餅。相煩大夫寄還夫君。俾知我不久為泉下客矣。</span>菱花遙寄。嘆雙鸞此日仳離。從夫去久掩清光。料今生會合無計。<span class="夾白">逆賊。</span>你縱有鼎鑊刀鋸。怎奪我清風高志。<span class="科">合</span>尺素傳夫子。永相違。重諧伉儷料無期。<span class="科">丑</span>使君聽啟。念奴身金屏侍兒。抱衾裯藉寵專房。到如今漂泊誰倚。<span class="夾白">俺一家</span>愁無遺類。空使我寸腸割碎。<span class="科">合</span>尺素傳吾主。永相違。承恩魚貫料無期。<span class="科">末</span>聞言酸鼻。勸夫人不須淚垂。<span class="夾白">夫人。惟天相德。惟德合天。古今常理。</span>你看湛湛青天。豈肯把哲人遐棄。<span class="夾白">下官雖在王敦門下。忠君報國之心。未嘗少間。此行自當與太真定計。裡應外合。剿除國賊。救出二位夫人。暫請耐心少坐。不必愁惱。<span class="科">旦老旦</span>如此多感。<span class="科">末</span></span>聽我片言寬慰。管教你夫妻子母重會。<span class="科">合</span>尺素傳賢子。暫相違。回天返照豈無期。</p>
        
        <p class="落詩"><span class="科">老旦</span>相見時難別亦難。<br /><span class="科">末</span>東風無力百花殘。<br /><span class="科">旦</span>春蠶到死絲方盡。<br /><span class="科">丑</span>蠟燭成灰淚始乾。</p>
        
        <h2 id=ch34 class="chapter"><span class="齣題">第三十四齣　拆書見鏡</span></h2>
        
        <p class="曲"><span class="牌">高陽臺</span><span class="科">生上</span>外難初平。蕭牆禍起。堪嗟寶鼎沈溺。百辟顛連。相胥盡罹鋒鏑。<span class="夾白">但自家</span>腹心幸値君皇寵。須當竭股肱之力。秉忠丹風前勁草。心如金石。</p>
        
        <p class="白">國破家何在。扶危命亦輕。欲吞豫讓炭。願結仲由纓。世事風前燭。浮生浪裡萍。滿腔忠孝訣。忍死敢偷生。自家素與逆敦友善。今彼既有虧大節。吾亦與之絕交。昨者用計出守丹陽。建牙集眾。據咽喉之地。以圖恢復。分遣檄書。約會諸鎮。同時大舉。如今不免練習兵眾。戒嚴啟行。多少是好。只一件。自從別卻母妻。頻年在外。竟不知家中音耗如何。正是天涯厭羈旅。家鄉勞夢魂。</p>
        
        <p class="曲"><span class="牌">前腔</span>目斷河陽。孤雲縹緲。高堂已添垂白。虎鬭龍爭。征人幾時寧息。嘆當年絕裾輕分散。頓教人飲恨如惄。<span class="夾白">妻。</span>更憐你塵蒙玉鏡。雲情遼隔。</p>
        
        <p class="白">左右。門外有報軍情的。着他進來。<span class="科">末扮王彬上</span>家貧顯孝子。世亂識忠臣。自家昨日往獄中見太真母妻。心如鐵石。大節凜然。彼婦人女子。尚能如是。可笑沈充錢鳳之徒。阿附逆臣。竊不義之富貴。寧無愧於心乎。正是同時英俊顏何厚。未死奸雄骨已寒。今將書鏡往丹陽報與太真知道。這里正是幕府。不免入去咱。<span class="科">生</span>王大人何來。<span class="科">末</span>下官有一事。報與樞密知道。<span class="科">生</span>有甚事。<span class="科">末</span>逆敦怪樞密起兵勤王。差人拘令堂令閫於獄。<span class="科">生驚介</span>逼令作簡來招樞密降順。二位夫人誓死不從。<span class="科">生泣介</span>逆敦復遣下官往獄中說之。下官頗知禮義。豈肯自毀綱常。到監惟以大義勸勉二位夫人。特領尊堂翰簡。尊閫玉鏡。來見樞密。書鏡在此。<span class="科">生讀書介</span>逆敦以吾兒效順勤王。逮捕我二人於獄。逼令作書招汝。思惟吾家忠勳奕世。綱紀三朝。豈肯自隳其素履。陷汝於不義。故寧伏劍而死。飼肉於烏鳶。豈肯負恥而生。屈身於狗彘。汝其奮勵激昂。早赴君父之急。盡心王室。勿以母妻介懷。若皇天有知。庶幾君難可靖。親仇可復。倘心殫力竭。便當慷慨捐身。闔門死義。汝其志之。勿違吾言。吾無恨矣。臨簡悲咽。不知所云。<span class="科">生哭介</span>王大人。下官只為竭忠王室。致令舉家繫累。慈親若亡。吾其為皋魚矣。</p>
        
        <p class="曲"><span class="牌">駐馬聽</span>痛憶慈顏。刃剜愁腸血淚澘。也只為憂先天下。致令母子分離。骨肉摧殘。<span class="夾白">苦</span>方圖祿養報親恩。豈防今日翻為患。大慟號天。大慟號天。<span class="夾白">昔趙苞母為賊虜。痛恨嘔血而亡。我今日呵。</span>趙苞之恨料應難免。<span class="夾白"><span class="科">末</span>樞密不必愁煩。我當以計紿逆敦。必要保全尊眷。</span>請免憂煎。拯溺持危我當自斡旋。你休得要心勞內顧。戀戀私情。忘卻忠丹。勸君努力獨身先。縱橫百戰維多難。<span class="夾白">此時外多強寇。內有叛臣。正危急存亡之秋也。樞密。</span>你切莫偷安。切莫偷安。將頹漢日賴君揮轉。</p>
        
        <p class="白"><span class="科">生</span>多蒙指教。下官惟以王事為重。亦別無顧慮。但母妻在獄。倘可拯救。望大人哀憐。<span class="科">末</span>君當奮力于外。我必維持于內。寶眷若有半點差池。下官任罪。<span class="科">生再叩首介末</span>大人。休將私意撓公事。好把忠良翊聖朝。<span class="科">下生弔場外扮探卒上</span>馬汗踏成泥。朝馳幾萬蹄。雪中行地角。火處宿天倪。報樞密。諸鎮兵皆已會合。只等樞密號令。進兵攻城。如今逆賊遣王含總兵來伐丹陽。<span class="科">生傳令</span>速整大眾。前去迎敵。</p>
        
        <p class="曲"><span class="牌">清江引</span>邦危主辱王臣蹇。捲甲齊赴援。倚我若長城。怎敢圖身便。披堅執銳甘百戰。<span class="科">丑末</span>虎臣一身都是膽。叱咤真梟悍。霜刃氣橫秋。利鏃如飛電。風聲凜凜山岳撼。風聲凜凜山岳撼。</p>
        
        <h2 id=ch35 class="chapter"><span class="齣題">第三十五齣　敗王含</span></h2>
        
        <p class="曲"><span class="牌">金錢花</span><span class="科">丑扮王含帶卒上</span>森森戈戟如霜。如霜。連衡薄伐丹陽。丹陽。驚鴻駭鹿亂奔忙。誅逆豎。取金湯。<span class="科">合</span>移晉祚。篡君王。</p>
        
        <p class="白">自家王含是也。只為溫嶠背義歸晉。奉主公嚴命。提兵往討。前面塵頭起處。料是溫嶠兵到。軍校每。擂鼓排陣。殺上去。<span class="科">生帶卒上</span></p>
        
        <p class="曲"><span class="牌">前腔</span>長驅虎豹龍驤。龍驤。高牙大纛揮颺。揮颺。管教一箭落天狼。翦荊棘。淨封疆。<span class="科">合</span>通禹服。會明良。</p>
        
        <p class="白"><span class="科">生</span>反賊向前打話。<span class="科">丑</span>溫嶠。我主公何等相待你。為何忘恩。如今及早投降。席稿待罪。可保母妻無虞。不然。九族皆死刀下。<span class="科">生</span>反賊。汝無父無君。曾禽獸不若。我忘家狥國。與日月爭光。不須開口。<span class="科">上前交鋒介丑淨敗下生</span>王含既敗。乘勝殺奔石頭城。擒了王敦。不可有違。<span class="科">眾</span>領鈞旨。</p>
        
        <p class="落詩">由來勳業屬英雄。<br />一洗鯨波輦路通。<br />先入賊巢擒首惡。<br />盡封府庫讓元功。</p>
        
        <h2 id=ch36 class="chapter"><span class="齣題">第三十六齣　擒王敦</span></h2>
        
        <p class="曲"><span class="牌">生查子</span><span class="科">淨上</span>大運應昌期。名諱登圖讖。威德振南天。一鼓收餘燼。</p>
        
        <p class="白">虞廷將紹執中傳。晉氏須臾鼎播遷。非我敢收秦氏鹿。祇因天命屬龍顏。俺自起兵以來。僭竊位號。宰制朝權。天子不過擁虛位而已。只今萬民推戴於野。百僚勸進於朝。你看禪臺高築。將黃袍加身矣。乾坤重闔闢。民物再更新。人生際此。豈不稱大丈夫。近日只為溫嶠這廝背恩。起兵丹陽。此乃纖介之疾。不足為意。已令王含率眾往擒。捷音未報。不免召沈充錢鳳二軍師籌議。軍師何在。<span class="科">外末上</span></p>
        
        <p class="曲"><span class="牌">前腔</span>心懷六出奇。口注懸河論。三顧幸遭逢。坐使收乾運。</p>
        
        <p class="白">主公千歲。<span class="科">淨</span>軍師。昨日王彬回說。溫嶠聞母妻被繫。心持兩端。逡巡不敢與我挑戰。王含此去。一鼓可擒。<span class="科">外末</span>主公。自古道。識時務者呼為俊傑。溫嶠不知天命。敗亡必矣。何足惜之。<span class="科">淨</span>正是正是。天氣嚴寒。且與二位軍師談笑鼎樽。決機幃幄。將酒過來。<span class="科">淨</span></p>
        
        <p class="曲"><span class="牌">玉芙蓉</span>彤雲蔽太空。玉帳寒威重。念征人櫛風沐雨當鋒。<span class="夾白">軍師</span>坐籌幃幄資韜略。行陣決機賴折衝。<span class="科">合</span>金甌奉。明良會逢。且鋪裀炙炭。談笑酒樽中。<span class="科">外</span>台階位望隆。前席承君寵。際風雲攀龍附鳳登庸。揮鉏擊斃三秦鹿。掉舌鉤連六國從。<span class="科">合前末</span>當年友赤松。膺聘為梁棟。論奇勳伊周伯仲豪雄。謀猷克壯誇元老。魚水欣逢學臥龍。<span class="夾白"><span class="科">合前丑</span>軍師</span>元臣著匪躬。<span class="夾白">殿下</span>聖主由天縱。看輿圖相將一統皇封。乾旋坤轉河清晏。航海梯山萬國通。<span class="科">合前卒上報介</span></p>
        
        <p class="白">力盡弓弰怯。天亡馬力窮。英雄悲失路。無面見江東。報我王。王含將軍大敗逃亡了。<span class="科">淨</span>吾兄老婢何足以赴大事。如今我與二位軍師自往督戰便了。再去打聽來。<span class="科">卒喏下又卒慌上</span>報報報。禍事到。不好了。<span class="科">淨慌介</span>怎麼的。<span class="科">卒</span>溫樞密統領大隊人馬。長驅而來。司徒老爺。王彬將軍。開門降納。我兵盡皆潰散。不濟事了。二位軍師雖有奇謀。不能賦詩退虜。須索望風逃避。如今也顧不得主公了。各自逃生罷。雙手擘開生死路。一身跳出是非門。<span class="科">外末卒逃走介生帶卒撞上</span></p>
        
        <p class="曲"><span class="牌">水底魚兒</span>高鳥傷弓。驚飛絕影蹤。長驅乘勝。窮窠一掃空。<span class="夾白">軍校。挷了反賊。<span class="科">挷介</span>把反賊上了囚車。解送朝廷處分。妻孥逆黨。盡行誅戮。脅從者監下。死事者紀錄。候旨定奪。凡我行陣。一概論功行賞。速令人報知王司徒。教他放二位夫人出監。待我掃清餘孼。即便凱旋回朝。<span class="科">合</span></span>懋績豐庸。捷書奏九重。天顏有喜。皇恩擬報功。皇恩擬報功。</p>
        
        <p class="落詩">驃姚立大功。<br />萬里絕煙烽。<br />馬放華山下。<br />車書已大同。</p>
        
        <h2 id=ch37 class="chapter"><span class="齣題">第三十七齣　蘇獄</span></h2>
        
        <p class="曲"><span class="牌">祝英臺</span><span class="科">老旦丑扶上</span>嘆拘攣囚羌里。長夜渾如歲。<span class="科">旦</span>缺月沈暉。鏡去人將逝。<span class="科">丑</span>怎能彀再睹青天。重逢甘雨。<span class="科">合</span>雪前恥闔門完聚。</p>
        
        <p class="誦"><span class="科">老旦</span><span class="牌">搗練子</span>心耿耿。淚潺潺。愁來兩鬢忽成班。<span class="科">旦</span>銀箭銅壺宵漏永。羅衣不耐五更寒。</p>
        
        <p class="白"><span class="科">老旦</span>媳婦。我和你久繫獄中。不能擺脫。前日蒙王大人持書去報孩兒。未知他能除此賊。以解我倒懸之厄否。<span class="科">旦</span>朋友在難。尚然相恤。豈有母親妻子而不顧乎。丈夫早晚必有安全之計。婆婆且自寬心。<span class="科">老旦</span>又一件。我多感你令堂照覷。不意一旦拋離。辜負厚恩。深為可恨。<span class="科">旦</span>至親骨肉。分所當然。但情鍾兩地。天各一方。母親不能親來一探婆婆。此心不能無歉。<span class="科">丑</span>老夫人和小姐不必愁煩。倘我老夫人掛念。早晚來此相探。亦未可知。<span class="科">老旦</span>萬水千山。怎生得到。<span class="科">貼上</span></p>
        
        <p class="曲"><span class="牌">霜天曉角</span>登山渡水。去國遙千里。苦憶姻家兒女。心忙豈憚馳驅。</p>
        
        <p class="白">花正開時遭雨打。月當明處被雲遮。老身只為親母女兒被王敦屈陷於獄。今日不憚千里。特來相探。這里正是司獄。不免進去相見。禁子開門。<span class="科">末扮禁子上</span>牢門重鎖鑰。不許外人敲。你這婆子好不達時務。你是何人。來叫禁子。<span class="科">貼</span>我是劉太尉的母親。要相見溫老夫人。<span class="科">末</span>原來是劉老夫人。禁子有罪。就開門。<span class="科">報介丑</span>我道老夫人一定來。昨夜夢見牙齒相打。<span class="科">老旦</span>為何。<span class="科">丑</span>有肉喫。<span class="科">貼進介旦老旦相抱哭介貼</span>親母無罪無辜。罹此大禍。<span class="科">老旦</span>命塗多舛。不敢怨尤。<span class="科">旦</span>奴家苦遭折挫。辱及慈親。<span class="科">貼</span>女兒雖在縲絏。非其罪也。<span class="科">老旦</span>親母。多承遠顧。甚慰渴懷。但老身衰齡搆難。形存心死。無可以報厚德。<span class="科">貼</span>義在瓜葛。何說此話。今日之事。有賢婿小兒在外。必能委曲濟難。決無玉石俱焚之理。不必愁煩。<span class="科">旦</span>母親言之有理。只是目下難過。<span class="科">老旦</span></p>
        
        <p class="曲"><span class="牌">綿搭絮</span>久羈囹圄。鎮日鎖雙眉。況我老病疲羸。桎梏晨昏苦怎支。嘆當時課子詩書。指望你榮歸戚里。光耀着門楣。<span class="夾白">今日呵。</span>反被你遺累妻孥。身陷俘囚履禍機。<span class="科">旦</span>憂心如醉。未語淚先垂。<span class="夾白">娘。</span>自別尊顏。一日思親十二時。隔溫凊冷落了斑衣。<span class="夾白">苦</span>背卻姑親慈恃。兩下離披。<span class="夾白">娘。</span>今日裡陷溺淪胥。辜負當年親結褵。<span class="科">貼</span>自你身擔狴犴。我倚遍着門閭。恨不得插翅飛來。恤患分憂相護持。<span class="夾白">逆賊。你流毒善類。是何道理。</span>恨奸雄恣肆狼威。拆散你夫妻子母。骨肉乖違。<span class="夾白">親母。孩兒。</span>你休道上帝無聞。作善從來天不欺。<span class="科">旦</span>一從夫去徹夜相思<span class="夾白">夫。</span>我和你琴瑟乖張。違卻當年白首期。<span class="夾白">夫。</span>你不記當時對泣牛衣。今日裡將奴拋棄。中道與你分離。<span class="夾白">向日把玉鏡寄還夫君去了。</span>切恐破鏡難圓。羞對孤鸞獨自飛。<span class="科">丑</span>流離顛沛。惄似調饑。憔悴了艷質芳華。多病多愁減帶圍。困累累命若懸魚。<span class="夾白">苦</span>我好似隨風飛絮。浪蕩遶天涯。<span class="夾白">苦</span>捱不過幾個黃昏。愁伴蕭蕭鼓角悲。</p>
        
        <p class="白"><span class="科">淨扮獄官上</span>沙場擒逆豎。犴獄出俘囚。獄官奉王司徒嚴命。道王敦已被誅戮。快請溫家二位夫人出監。禁子快開牢門。<span class="科">淨跪見介</span>老夫人。小夫人。一同賀喜了。<span class="科">旦老旦</span>呀。我有何喜可賀。<span class="科">淨</span>告夫人。王敦已被溫樞密誅了。王司徒傳命教請二位夫人出監。聞知劉老夫人來此。一同送至公館安下。少間樞密就回來相會了。<span class="科">貼老旦旦</span>呀。元來王敦這賊子誅了呵。謝天謝地。<span class="科">淨</span>轎馬俱在門首等了。請三位夫人就此啟行。<span class="科">合</span></p>
        
        <p class="曲"><span class="牌">餘文</span>經年漂泊身狼狽。陽春忽布網羅除。豈料光生腐草餘。</p>
        
        <p class="落詩"><span class="科">老旦</span>干戈擾攘幾年餘。<br /><span class="科">貼</span>搔首欣看奏捷書。<br /><span class="科">旦</span>善惡到頭終有報。<br /><span class="科">合</span>只爭來早與來遲。</p>
        
        <h2 id=ch38 class="chapter"><span class="齣題">第三十八齣　賞雪</span></h2>
        
        <p class="曲"><span class="牌">步步嬌</span><span class="科">旦上</span>困歷經年方離犴。歲律旋將變。朔風透體寒。路隔崇朝。咫尺行雲斷。萱草欲凋顏。轉向愁中慘。</p>
        
        <p class="白">睡覺不知雪。但驚窗外明。漫天飛六出。和月照三更。草木淺深白。郊原上下平。旅懷苦嗟怨。誰與寄邊城。奴家與婆婆久淹縲絏。自分捐生。不料反賊受剿。王司徒將我姑媳釋放。假館僑居。服御飲食。皆出尚方供應。當初在獄。這等貧寒。如今這等豐富。人生遭遇不齊如此。今日大雪紛紛。不免請婆婆母親出來。圍爐賞宴。以慰悶懷。多少是好。二親有請。<span class="科">貼老旦上</span></p>
        
        <p class="曲"><span class="牌">前腔</span>久困衡陽堪嗟嘆。何幸得重歡宴。微軀賴苟全。涸轍重回。合浦沈珠返。翹首盼關山。遊子何時見。</p>
        
        <p class="白"><span class="科">老旦</span>長對西風嘆式微。今朝何幸賦歸歟。<span class="科">貼</span>故園松菊猶存否。<span class="科">旦</span>舊日人民果是非。<span class="科">老旦</span>親母。我姑婦二人。久罹困厄。只道喪身草莽。豈料死中得生。<span class="科">貼</span>親母。自古道作善降之百祥。作不善降之百殃。今日親母獲福完歸。王敦賈禍誅滅。理勢必然也。<span class="科">旦</span>二親。且喜危而復安。否中生泰。値此三白之盈庭。可以轉災而為瑞。宜獻酬樽俎為慶幸。<span class="科">貼</span>既如此。捲起氈幃。傳杯玩賞。<span class="科">貼</span></p>
        
        <p class="誦"><span class="牌">如夢令</span>瓊樹玉塵罩滿。暖閣紅爐裝遍。<span class="科">老旦</span>困蕊不禁寒。摧折柔枝無限。<span class="科">旦</span>腸斷。腸斷。人共楚天俱遠。<span class="科">老旦</span></p>
        
        <p class="曲"><span class="牌">梁州序</span>碧空鋪絮。彤雲垂幔。玉界瓊洲如練。祥光呈瑞。西疇已兆豐年。自喜白頭相聚。雪恥重歸。煮茗相酬勸。羊羔傾繡幕。且同歡。往事休將入夢牽。<span class="科">合</span>臣績懋。君恩顯。看全家祿養承天眷。盡子職。遂親願。<span class="科">貼</span>窮冬將逝。洪鈞初轉。窗外日添宮線。灰飛葭管。新陽漸破嚴寒。自喜分氈來訪。返棹同還。旅食開華饌。<span class="夾白">昨聞馹報。知我兒奏功江北。賢婿奏功江南。可喜可喜。</span>隴頭逢馹使。羽音傳。會見聯車共凱旋。<span class="科">合前旦</span>杜重門顧影蕭然。褪膏沐香雲繚亂。嘆羅浮夢遶。楚臺雲散。<span class="夾白">丈夫。</span>你雖是功收淮蔡。只恐馬阻藍關。旅泊如天遠。倚欄腸欲斷。對孤鸞。玉鏡何時得再圓。<span class="科">合前丑</span>抱寒衾悄夜忘眠。倚薰籠離愁無限。<span class="夾白">苦</span>銀屏冷落。香銷紅怨。且學那撒鹽歌詠。煮雪烹茶。拚醉聊排遣。灞橋頻望遠。寸心懸。何日征人得解鞍。<span class="科">合前貼</span></p>
        
        <p class="曲"><span class="牌">節節高</span>霙花舞玉盤。罩滿瓊簷。乾坤一夜銀妝遍。冰壺湛。玉筍纖。珠宮燦。<span class="夾白"><span class="科">老旦</span>親母。</span>敝裘得荷綈袍戀。窮途何幸逢青眼。<span class="科">合</span>漸覺樓頭轉東風。往咎前愆。盡逐冰澌渙。<span class="科">貼</span>熹微啟暮天。缺月重完。清光幸喜仍還見。<span class="夾白">孩兒賢婿如今呵。</span>役車旋。錦色鮮。榮里閈。<span class="科">老旦</span>三牲五鼎叨君宴。光生白屋把窮愁換。<span class="科">合前</span></p>
        
        <p class="曲"><span class="牌">餘文</span>天涯咫尺無由面。別易從來相見難。遙對南關淚暗彈。</p>
        
        <p class="落詩"><span class="科">老旦</span>暴虎當年罹鞠訩。<br /><span class="科">貼</span>一朝脫悔喜重重。<br /><span class="科">旦</span>夜來賸把銀缸照。<br /><span class="科">合</span>猶恐相逢是夢中。</p>
        
        <h2 id=ch39 class="chapter"><span class="齣題">第三十九齣　南北凱旋</span></h2>
        
        <p class="曲"><span class="牌">一枝花</span><span class="科">生上</span>窮林高鳥盡。威德華夷震。干戈今載戢。返戎軫。四海澄清。從此無血刃。吾民方解慍。瞻望神京。喜皇極重開元運。</p>
        
        <p class="白">五載馳驅戎馬間。攘夷誅叛凱歌還。投簪早上朝天表。戲彩重承膝下歡。溫嶠外平強寇。內翦賊臣。乘輿反正。班師回朝。昨聞我母妻岳母皆在公館安下。患難之餘。急欲相見。正是他鄉千里夢。故國一時心。左右。催仲夫馬前行。<span class="科">末丑</span>稟爺。天色將晚。且在句容馹安下。明日回朝。<span class="科">行科生</span></p>
        
        <p class="曲"><span class="牌">風馬兒</span>戡內亂獲醜執訊。荷封榮累累金印。望天門來朝紫宸。聊展我經綸蘊。解組辭歸作逸民。作逸民。<span class="夾白"><span class="科">淨扮馹官上</span>郵亭居要道。星節此停驂。句容馹馹丞接老爺。<span class="科">生進介</span>馹丞。我鞍馬勞頓。不許閒雜人打攪。來日雞鳴時就要起身。<span class="科">淨</span>領鈞旨。<span class="科">虛下外扮劉琨上</span></span>戡外亂新平玁狁。繫呼韓聊舒宿忿。綏淮夷皆來獻琛。廓堯封紓忠悃。羈鳥今歸戀舊林。戀舊林。</p>
        
        <p class="白">邊庭百戰壯謀猷。西北強胡一旦收。虜馬不嘶蔥嶺外。悲笳聲斷玉關頭。形容已繪麒麟閣。官職今封定遠侯。持節歸來拜明主。陳情還作故鄉遊。劉琨自與祖元帥擊楫渡江已來。不覺五載。今幸削平燕趙諸國。返軫回朝。爭奈久疎定省。歸心箭發。連日奔馳。且喜已到金陵地面。正是歸促頓忘車馬倦。心忙不解夕陽斜。左右。天色已晚。且向句容馹安歇。馹丞怎生不見。<span class="科">丑叫介淨上</span>軺車日夜紛來往。馹使奔忙賴腳跟。來了來了。怎得許多人夫轎馬打發。真個好苦呵。<span class="科">外</span>這馹丞好打。怎生來遲。<span class="科">淨</span>告爺。馹丞有罪。方纔迎接溫樞密。不知老爺來到。望乞恕罪。<span class="科">外</span>我的妹丈也來了。不期而會。天使之然。就進去相見。<span class="科">見介外</span>恭喜妹丈。剿除國賊。迅掃禁庭。返播遷之輿。建中興之業。<span class="科">生</span>恭喜尊舅。蕩平劇虜。稽顙呼韓。絕北顧之憂。雪永嘉之恥。<span class="科">末丑</span>二位老爺聯轡凱旋。光榮帝里。世間難得。<span class="科">外</span>側聞親母與吾妹被逆賊拘繫於獄。其情卻為何。<span class="科">生</span>尊舅。一言難盡。</p>
        
        <p class="曲"><span class="牌">一封書</span><span class="夾白">自那日奉別呵。</span>邊城返戰輪。向丹陽代叛臣。觸狼威怒嗔。駕飛殃及我親。<span class="夾白">逆賊監母妻于獄。遣說客逼令寫書。招下官降順。母妻誓死不從。</span>姑婦丹貞天垂憫。<span class="夾白">多承岳母遠來相探。賊平之後。王司徒同請到公館安下了。<span class="科">外</span>家母也來此。真個是天緣。<span class="科">生</span></span>枯木今來復遇春。<span class="夾白"><span class="科">合</span>和你</span>覲明君。報親恩。晝錦榮歸指白雲。<span class="夾白"><span class="科">外</span>自從與妹丈別后。連戰大勝。如今劉石諸番。皆已竄居沙漠去了。</span>當時獨秉鈞。淨妖氛建大勳。喜狼星盡隕。萬里堯封復鼎新。<span class="夾白">妹丈。和你</span>望闕陳情求解印。三釜還酬報母心。<span class="科">合前</span></p>
        
        <p class="曲"><span class="牌">餘文</span>今宵旅邸同高枕。明日辭君歸養親。脫卻兜鍪帶葛巾。</p>
        
        <p class="白"><span class="科">生</span>左右。先着幾人飛馬星夜報與二位太老夫人知道。說劉爺在邊上也同回來了。</p>
        
        <p class="落詩"><span class="科">生</span>玉帛朝回望帝鄉。<br /><span class="科">外</span>克清大定樂時康。<br /><span class="科">卒</span>天涯盡處無征戰。<br /><span class="科">合</span>兵氣銷為日月光。</p>
        
        <h2 id=ch40 class="chapter"><span class="齣題">第四十齣　完聚</span></h2>
        
        <p class="曲"><span class="牌">步步嬌</span><span class="科">老旦上</span>嘆當時逆旅遭窮困。只道合室摧鋒刃。<span class="科">貼</span>誰想相逢在此辰。須知離合皆前定。<span class="科">旦</span>伉儷喜重諧。不負山盟信。</p>
        
        <p class="白"><span class="科">老旦</span>幾年身世各浮萍。白首相看淚滿纓。<span class="科">貼</span>老去不知花有態。愁來惟覺酒多情。<span class="科">旦</span>花逢逆旅容偏瘁。月向朱門色更明。<span class="科">合</span>今日重逢且歡笑。開罇共享太階平。<span class="科">老旦</span>親母。恭喜。大舅亦回。雙台並照。光耀人間。<span class="科">貼</span>世間盛事。萃于一門。今日方顯吾二人教子之功。孩兒。何不差人路上一接。<span class="科">旦</span>早已差人去了。牌上說寅時起馬。想必就到。<span class="科">丑末上報介</span>烏頭作相回。聯轡拜親幃。聖朝恩浩蕩。草木也光輝。伏太老夫人。溫爺劉爺回來了。<span class="科">生外上</span></p>
        
        <p class="曲"><span class="牌">夜行船</span>五載身先當白刃。扶社稷救生民。愛日情深。望雲心切。辭祿今從招隱。</p>
        
        <p class="白"><span class="科">見悲介生</span>母親。孩兒罪累逆天。致使慈親受禍。萬死不足以贖。岳母。荷蒙周恤。賴庇生全。賢妻。奉母孝敬。節操堅持。修書寄鏡之情。尤為可憫。<span class="科">外</span>母親。久別尊顏。寸腸千結。親母。吾妹年幼。有缺奉事。賢妹。勤儉相夫。克全四德。允宜表揚。<span class="科">貼老旦</span>二郎雖然受了幾載辛勤。今幸功成名就。耀祖榮親。封妻蔭子。乃人間之大樂也。往事休題也罷。<span class="科">旦</span>哥哥。出將入相。功懸日月。足紹先人之盛。相公。離愁萬種。待歸款訴。今既見君。不覺喜心。翻倒半句也無。<span class="科">生外</span>骨肉重逢。天倫攸敘。須假樽罍。以酬具慶。<span class="科">貼老旦</span>正當如此。<span class="科">生</span></p>
        
        <p class="曲"><span class="牌">排歌</span>憶別慈親。今經五年。苦遭王事縈牽。雲橫秦嶺路漫漫。千里思親幾淚漣。<span class="科">合</span>平國難。奏績還。狼胥山上姓名鐫。今生分。宿世緣。夫妻子母兩團圓。<span class="科">外</span>旅邸雲萍。庭闈暮萱。堪憐兩地心懸。望雲幾上太行巔。今幸承歡拜膝前。<span class="科">合前旦</span>信斷雙魚。鏡分兩邊。<span class="夾白">那日被難之時呵。</span>此生自分溺深淵。<span class="夾白">今日呵。</span>魚水何期再合歡。<span class="夾白"><span class="科">合前生</span>夫人。自與你別後呵。</span>雲鎖巫陽。霜凋楚關。堪悲鄉夢闌珊。<span class="夾白">那日接得母親翰簡。與夫人玉鏡。幾乎痛絕。</span>當時鏡破鳳離鸞。琴瑟于今再整絃。<span class="夾白"><span class="科">合前老旦</span>孩兒。自你別後呵。</span>頻倚門閭。雙眸望穿。蓍龜朝夕頻占。密縫人去抱憂煎。今日榮歸始解顏。<span class="夾白"><span class="科">合</span>你看</span>蟬冠重。錦綬鮮。紅纓白馬壯奇觀。繩祖武。啟後賢。蘭蓀桂子競芳妍。<span class="夾白"><span class="科">貼</span>昔日呵。</span>女困俘囚。兒淹外藩。終朝意馬心猿。喜今脫悔璧重還。文命遙臨新故園。<span class="科">合前丑末扮報人上</span></p>
        
        <p class="白">金殿九重明日月。泥金一札下雲霄。告爺。朝廷有詔旌表。快排香案迎接。<span class="科">下小外扮使臣賚詔上</span></p>
        
        <p class="曲"><span class="牌">六么令</span>絲綸燦爛。彩鳳親銜飛下九天。陽春頃刻播人間。褒節義表忠賢。<span class="科">合</span>闔門堪羨承恩眷。</p>
        
        <p class="白">聖旨已到。跪聽宣讀。皇帝詔曰。朕惟世道莫重乎綱常。人倫必先於忠孝。實風化之攸關。當激勸以勵后。予一人遭家不造。戎馬在郊。二帝蒙塵。兩京失守。近賴皇天悔禍。群寮誓心。驅劉石于沙漠。剿王敦于方內。日月生光。寰宇再朗。樞密溫嶠。絕裾激憤。慷慨赴義。其母崔氏妻劉氏。身居狴犴。而婦姑之大分不渝。太尉劉琨。聞雞起舞。枕戈餐胡。其母溫氏。教淑義方。而子婿之戎功克奏。此其忠貞節孝。有光於國家者。特封溫嶠始安公。崔氏淑德夫人。劉氏太原郡夫人。劉琨魏國公。溫氏碩德夫人。他若司徒王導之大義滅親。故將祖逖之中流擊楫。周顗戴淵之蹇蹇孤忠。郭璞王彬之諤諤諱論。或以勞定國。或以勤死事。存者超擢。沒者追恤。王敦首行造逆。國有常刑。羽翼沈充錢鳳王含等戮止其身。脅從者盡行赦宥。嗚呼。興衰撥亂。係國家氣運之隆。彰善殫惡。實王朝勸懲之典。善惡之報。天道王章。昭昭明矣。尚念之哉。望闕叩謝。<span class="科">山呼介生外</span>使臣請坐。<span class="科">小外</span>不須了。正是君臣交慶風雲會。草木均霑雨露恩。<span class="科">下生</span></p>
        
        <p class="曲"><span class="牌">催拍</span>我昔日呵總元戎叨登將壇。今日呵措天下如磐石安。喜旋坤轉乾。旋坤轉乾。牛放桃林。馬息華山。名遂功成。進職加官。<span class="科">合</span>辭帝闕解組東還。依桑梓樂田園。<span class="科">外</span>憶當時符分玉關。幸今日鵬摶羽翰。曾浴日補天。浴日補天。尊國攘夷。封土泥丸。錫爵分茅。鳳舞龍攀。<span class="科">合前旦</span>恨疇昔零落翠鈿。喜今朝鸞膠續絃。看霞帔鳳冠。霞帔鳳冠。雨露沾濡。車馬駢闐。春盎朱門。喜溢眉端。<span class="科">合前貼老旦</span>念佳兒聯車凱旋。荷明主褒功尚賢。更裕後光前。裕後光前。汗簡垂名。詩禮相傳。奕葉雲仍。槐棘森然。<span class="科">合前貼老旦</span></p>
        
        <p class="曲"><span class="牌">一撮棹</span>羨二郎忠孝兩全。<span class="科">生外</span>龍顏喜動。恩榮慰我慈顏。<span class="科">旦</span>新渙汗。六龍飛下雲間。<span class="科">合</span>河清頌。共祝太平年。但願四方風動閭閻。歌聖澤。鼓腹含哺永永樂堯天。</p>
        
        <p class="曲"><span class="牌">餘文</span>前朝懋績標詞翰。玉臺鏡記爛雲編。千古名揚四海傳。</p>
        
        <p class="落詩">永嘉弗兢國衰微。<br />絕裾溫郎倡義旗。<br />淮渡燃犀還擊楫。<br />新亭灑淚復聞雞。<br />枕戈北塞胡塵淨。<br />擊幘南都兔窟夷。<br />玉鏡分開還復合。<br />縱橫遺跡總堪奇。</p>
                
    </body> 
</html>