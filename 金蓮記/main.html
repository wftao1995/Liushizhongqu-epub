<!DOCTYPE HTML>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="zh-tw" xml:lang="zh-tw">
    <head>
        <title>六十種曲/金蓮記</title>
        <meta name="author" content="明　陳汝元　著"/>
        <meta charset="utf-8"/>
        <link rel="stylesheet" type="text/css" href="layer.css">
    </head>
    <body> 
        <h1><span class="劇題">金蓮記</span></h1>

        <p class="作者">明　陳汝元　著</p>

        <h2 id=ch1 class="chapter"><span class="齣題">第一齣　首引</span></h2>

        <p class="曲"><span class="牌">臨江僊</span><span class="科">末上</span>詞曲元人稱獨步。到今戶叶宮商。夷堅艷異總荒唐。何如蘇學士。才節世無雙。　　赤壁一遊閒事耳。生平梗概宜詳。金蓮新譜慢鋪張。未能追雪調。聊取佐霞觴。</p>
        
        <p class="曲"><span class="牌">漢宮春</span>蘇軾奇才。應制科獨對。名壓儒流。特賜金蓮歸第。帝眷綢繆。恩沾椿樹。羨連枝翰苑同遊。奈奸惇計傾外調。朝雲契合鸞儔。　　驀地獄成詩案。幸子由申救。遠謫黃州。不久量移儋耳。重拜宸旒。怨將德報。喜雙兒克紹箕裘。戒和尚一朝提醒。合門共證前修。</p>
        
        <p class="落詩">蘇學士金蓮寵渥。<br />王美人玉管姻聯。<br />章丞相讎擠南海。<br />印禪師果證西天。</p>
        
        <h2 id=ch2 class="chapter"><span class="齣題">第二齣　偕計</span></h2>
        
        <p class="曲"><span class="牌">滿庭芳</span><span class="科">生扮東坡儒服上</span>秀毓山川。靈分草木。幾番焰奪台星。筆驚風雨。膾句擲金聲。看雄風鼓翅。南圖九萬鵬程。駕征車長安日近。曉夢遶瑤京。</p>
        
        <p class="誦"><span class="牌">鷓鴣天</span>薄雲輕雨曉晴初。陌上春泥未濺裾。行樂及時雖有酒。出門得伴漫看書。　　行騎促。暮山孤。空把鴟夷載後車。他日玉堂應鵠立。豈慚獻賦老相如。</p>
        
        <p class="白">不佞姓蘇。名軾。字子瞻。眉州眉山人也。學富五車。才高八斗。睿智聿超鼠獄。玄明克駕雞碑。詩泣鬼神。寶氣半騰吳練。文搜丁甲。精芒全爍秦金。龍浮馬負之圖。已曾抉奧。鰲擲鯨吞之句。無不深研。明害氣于六庚。曉麗占熊之日。披珍藏于二酉。春橫倚馬之雲。筆聳詞峰。豎詩標于劍閣。觚翻文浪。飛翰藻于錦江。閣上華玄。嘗接白衣之載酒。壚頭滌器。未酬彩管之題橋。縱繡虎窗前。當趁青春努力。而非熊堂上。未便白首灰心。嚴君老泉居士。家慈程氏安人。春風庭畔。每叨詩禮之聞。夜雨燈前。時念門閭之望。舍弟子由。壎篪調叶。喜連翮而登雲。室人王氏。琴瑟聲和。更駕才于詠雪。新有弄璋之喜。允符種玉之祥。女弟蘇美。霜管題梅。早巳絲聯家室。妹婿秦觀。月梯捃桂。曾聞食寄京師。茲奉嚴君而同上公車。須別慈母而載馳孔道。且待娘子出來。與他少罄別悰則個。道猶未了。娘子早到。<span class="科">旦扮王氏上</span></p>
        
        <p class="曲"><span class="牌">一翦梅</span>畫樓百尺滑流鶯。欲掃眉痕。淚濕眉痕。不堪朝雨浥輕塵。舉目長亭。怕見長亭。</p>
        
        <p class="白"><span class="科">相見介坡</span>蒲帆將駕。雖有檣燕留人。桂棹半橫。會見柳鶯送客。孤幃冷簟。難辭白髮于北堂。另楚寒巫。更撇紅顏于別闥。況嬌兒索乳。詎消夜半之魂。而亂鳥啼春。復起舟中之恨。<span class="科">王</span>愛深百歲。豈忘情于月蝶花蜂。志在四方。難阻路于雲龍風虎。堂前白雪。妾當鞅掌以奉萱花。眼下青衫。君莫揮啼而染楊柳。<span class="科">坡</span>但願題名玉署。通籍金閨。庶慰丸熊。更消織錦。<span class="科">坡</span></p>
        
        <p class="曲"><span class="牌">太師引</span>論文章圍棘堪馳騁。願藏身龍樓鳳城。試探他飛花送酒。早慰卻寸草懸情。你羅衣冷落脂香瞑。休怨我雨闌雲剩。驚春夢題詩錦屏。整歸鞭重問青青。</p>
        
        <p class="白"><span class="科">王</span>期爾香浮曲水。誇得意于春風。念奴粉隱瀟湘。守愁懷于夜月。當為鵬翎努力。莫因蛾影縈心。<span class="科">王</span></p>
        
        <p class="曲"><span class="牌">前腔</span>瑤臺春冷孤鸞鏡。誰念我青閨麗人。惟願你班聯豹尾。須早個書寄魚鱗。想天朝羅網收豪儁。獻皇家楚璧隋珍。我便是魂飛夢驚。也甘心怨翠啼春。<span class="科">外扮老泉幅巾氅衣老旦扮程夫人小生扮潁濱帶僕上</span></p>
        
        <p class="曲"><span class="牌">一翦梅</span>遊絲曳楫欲長征。鬢自星星。淚自盈盈。天街小雨洗青萍。苦走風塵。無限離情。</p>
        
        <p class="白"><span class="科">相見介程</span>白雪將侵。正可怡情泉石。青雲覺遠。何須奔走風波。<span class="科">老</span>李廣難封。豈忘情于鵲印。馮唐雖老。尚屬意于龍頭。況因麟紱兩兒。觀光上國。故此鷁舟千里。衝浪長江。吾意決矣。爾何阻焉。<span class="科">坡潁</span>東風回首。詎不傷心。春酒盈甌。願壯行色。</p>
        
        <p class="曲"><span class="牌">三學士</span>碧柳筵前春酒進。扁舟已促行程。堪嗟擊缶千秋壯。莫道揮毫兩鬢星。<span class="科">合</span>祖別臨岐愁耿耿。看歸來衣錦新。<span class="科">老程合</span></p>
        
        <p class="曲"><span class="牌">前腔</span>老大徒悲泉石隱。他年進退難憑。總然日月雙蓬鬢。不負乾坤一草亭。<span class="科">合前王</span></p>
        
        <p class="曲"><span class="牌">前腔</span>細雨孤燈愁隻影。不堪聞腸斷猿聲。離懷總付春流咽。別恨羞看疊嶂青。<span class="科">合前僕</span></p>
        
        <p class="白">劍匣琴囊。已經整理。筆牀茶竈。亦復相攜。請相公官人登舟。<span class="科">老</span>就此相別。</p>
        
        <p class="曲"><span class="牌">香柳娘</span>念飄蓬遠行。念飄蓬遠行。悲啼自省。翠幃冷寂桑楡景。<span class="科">程</span>我離愁頓增。我離愁頓增。你皓首逐浮萍。我殘顏怯看鏡。<span class="科">合</span>唱殷勤渭城。唱殷勤渭城。陽關雨輕。河梁雲另。<span class="科">坡潁</span></p>
        
        <p class="曲"><span class="牌">前腔</span>別慈幃淚零。別慈幃淚零。春暉陡恨。怕萱枝無耐風霜緊。<span class="科">程</span>嘆雙兒遠征。嘆雙兒遠征。堂上怨雞聲。天邊怯鴻影。<span class="科">合前坡</span></p>
        
        <p class="曲"><span class="牌">前腔</span>怕孤鸞夢驚。怕孤鸞夢驚。瓊樓妝靚。含啼人遠天涯近。<span class="科">王</span>送征人短亭。送征人短亭。千里滯羅裀。三更恨珊枕。<span class="科">合前各拜介程王先下老坡潁</span></p>
        
        <p class="曲"><span class="牌">前腔</span>嘆馳驅玉京。嘆馳驅玉京。愁填花徑。孤帆着雨春波迥。望迢迢遠程。望迢迢遠程。此去對彤廷。雙雙晝歸錦。<span class="科">合前</span></p>
        
        <p class="落詩"><span class="科">老</span>亭亭孤月照行舟。<br /><span class="科">坡</span>人自傷心水自流。<br /><span class="科">潁</span>日暮鄉關何處是。<br /><span class="科">僕</span>煙波江上使人愁。</p>
        
        <h2 id=ch3 class="chapter"><span class="齣題">第三齣　彈絲</span></h2>
        
        <p class="曲"><span class="牌">薄倖</span><span class="科">小旦扮朝雲正旦扮夢巫同上雲</span>細雨妝凝。輕煙夢杳。正春寒江樹。愁濃湖草。聽流鶯百囀。縈人煩惱。試看腰肢一捻。更為春來漸小。</p>
        
        <p class="誦"><span class="牌">渡江雲</span><span class="科">雲</span>晴嵐低楚岫。暖回雁翼。陣勢起平沙。驟驚春在眼。借問何時玉枕印桃花。<span class="科">巫</span>塗香暈色。增粉黛競作妍華。千萬絲陌頭楊柳。漸漸可藏鴉。</p>
        
        <p class="白"><span class="科">雲</span>妾身姓王。名朝雲。字子霞。錢唐人也。蕙質多奇。蘭媌堪畫。金箋玉管。偏超織錦之才。寶氣瓊香。不羨投珠之號。正是腰纔勝露。未曾南戶窺郎。年已破瓜。豈向西園待客。當此春深。悶人殊甚。夢巫。你說琴操姐姐今日來看我。須索候他。<span class="科">巫</span>曉得。<span class="科">貼旦扮琴操上</span></p>
        
        <p class="曲"><span class="牌">掛真兒</span>翠館香深鶯乍老。依然夢入蘭苕。髻束芙蓉。眉描楊柳。堪恨青樓腔調。</p>
        
        <p class="白"><span class="科">琴</span>妾身妓女琴操是也。少逢漂泊。偶爾失足于風塵。長厭繁華。每欲投身于空寂。與朝雲妹子同枝連氣。原為中表之親。搦管拈針。更結相知之雅。昨曾邀我。今特訪他。呀。夢巫已在門首了。<span class="科">巫</span>等候多時。就此請進。<span class="科">相見坐定介雲</span>姐姐。殘雪欺梅。斷雲嚼柳。如斯景物。可是賞人。<span class="科">琴</span></p>
        
        <p class="曲"><span class="牌">好姐姐</span>當筵調笙弄簫。羞殺我韓娥蘇小。但閒房坐臥。羅衣擁柳條。驚春早。應承勉強非心好。無耐飛花點翠翹。</p>
        
        <p class="白"><span class="科">琴</span>賢妹。花呼蜂對。香殢蝶群。舉目生嗔。傷心無耐。<span class="科">雲</span></p>
        
        <p class="曲"><span class="牌">前腔</span>樓頭紅妖翠嬌。芳心逗闌干低靠。鸞臺塵積。蛾眉只自描。愁誰掃。殘花萬縷縈青草。夢入箜篌伴寂寥。</p>
        
        <p class="白"><span class="科">琴</span>瑤琴在御。應知指法過人。<span class="科">雲</span>桐譜未窺。深愧師傳無自。望姐姐見教一二。<span class="科">琴</span>恐污尊聽。不敢胡彈。<span class="科">雲</span>何必太謙。願聞郢調。<span class="科">琴作彈琴介</span></p>
        
        <p class="曲"><span class="牌">二犯江兒水</span>徽音清俏。聽縹緲徽音清俏。似求凰聲韻好。這梅窗夜話。蘭操春調。和朱絃風外嫋。流水寫輕綃。高山逼絳霄。音入藍橋。響振瓊瑤。卻是羨焦桐一曲巧。芳心頓消。問卿家芳心頓消。幽懷偏遶。嘆文君幽懷偏遶。最堪悲是羅衫萬點淚澆。</p>
        
        <p class="白"><span class="科">雲</span>聲落梁塵。詞超柳絮。願賡一曲。博笑大方。</p>
        
        <p class="曲"><span class="牌">前腔</span><span class="科">雲</span>瓊樓妝曉。正百尺瓊樓妝曉。看青青湖外草。怕蜂窺帳底。燕掠花梢。倩龍池和鳳沼。寡鵠望秦簫。孤鸞怯楚腰。黛綠慵挑。金粉羞調。卸朱徽銀甲小。巫山夢遙。怕難尋巫山夢遙。湘江春杳。有誰憐湘江春杳。枉教人背鞦韆珠淚暗拋。</p>
        
        <p class="白"><span class="科">琴</span>調出廣寒。聲同鈞樂。誠為絕響。慚步後塵。<span class="科">雲</span>近日曾見些才子麼。<span class="科">琴</span>妾閱人多矣。皆是井底蝦蟆。未有中原麟鳳。</p>
        
        <p class="曲"><span class="牌">懶畫眉</span>那曾見鎔今鑄古五車饒。冰繭花生玉粟嬌。雖然是章臺深處醉紅綃。紫芝未有人年少。羞泛春深數葉桃。</p>
        
        <p class="白"><span class="科">雲</span>真是才子難逢。佳人空老。</p>
        
        <p class="曲"><span class="牌">前腔</span>那些個陽春白雪調偏高。賦寫甄神醉裡邀。風流難遇五陵豪。憐奴禁放漁郎棹。愁殺濃煙鎖碧桃。</p>
        
        <p class="白"><span class="科">琴</span>妹子莫怨。佳人薄命。自有君子好逑。<span class="科">雲做羞介琴</span>暫且告歸。又來相訪。飛煙閒遶望春臺。<span class="科">雲</span>十二山晴花盡開。<span class="科">琴</span>無限春愁莫相問。<span class="科">雲</span>明朝有意抱琴來。<span class="科">琴下雲</span>琴操姐久居樂籍。尚少奇逢。妾身困守衡茅。怎諧佳偶。</p>
        
        <p class="曲"><span class="牌">前腔</span>他胭脂一抹冷金翹。雙釧寒生眉影雕。難逢京兆筆尖描。憐我花關晝鎖無青鳥。目斷西湖夾岸桃。</p>
        
        <p class="白"><span class="科">長嘆下介巫弔場云</span>我姐姐未舒荳蔻。遽望桃夭。好笑好笑。</p>
        
        <p class="曲"><span class="牌">前腔</span>他淒涼挨過可憐宵。浪想銀河駕鵲橋。只恐怕參商難傚女牛交。<span class="夾白">我姐姐桃李之姿。尚未締鸞交鳳友。我夢巫柳蒲之質。何日成燕侶鶯儔。</span>春愁害得腰圍小。怕見蜂鬚掠絳桃。</p>
        
        <h2 id=ch4 class="chapter"><span class="齣題">第四齣　郊遇</span></h2>
        
        <p class="白"><span class="科">丑扮佛印上佛</span>自家叫做佛印。生來有些靈性。只為了悟一心。因此削光兩鬢。漫言祗樹有緣。落得浮萍無定。不逞花柳風騷。不圖利名僥倖。但曉理會玄詮。也曾透明佛證。三昧上真炁已全。百煉中凡心俱淨。縱然遊戲塵寰。不落腥膻陷穽。筆管中有謔浪的文章。舌頭上有詼諧的高興。縉紳行裡。也去伴食銜杯。羅綺筵中。偏要猜拳行令。堪笑世人懵懂。不識菩提路徑。我佛印怎麼說這兩句話。我前世與蘇子瞻並生秦谷。同臥招提。我有明悟之名。彼有五戒之號。曾拾赤襁于雪地。遂留翠黛于禪關。名曰紅蓮。麗超金粉。恨五戒之偶見。恰六塵之未消。自慚敗壞前修。因此托身後世。清一胎投琴操。紅蓮舍奪朝雲。當完再世之姻緣。爰示三生之契合。共消宿障。復隸玄臺。第慮彼永劫難撈。且望他悟機重闢。遂走轉輪之路。仍為祝髮之徒。八拜相交。三年間隔。只是回頭欠早。罔知往世現世之因。舉眼成迷。未證前身後身之果。前秦少遊來京。說他兄弟俱叨鄉薦。今會場已畢。想來看我。這也不在話下。昨日黃魯直章子厚約我同遊郊外。怎的還不見來也呵。<span class="科">外扮黃魯直忠靖冠服淨扮章子厚便服攜家樂上</span></p>
        
        <p class="曲"><span class="牌">阮郎歸</span>南園春半踏青時。風和聞馬嘶。桃花如臉柳如眉。日長蝴蝶飛。</p>
        
        <p class="白"><span class="科">相見介章</span>既整尊罍。兼攜笙管。伏蒙光降。與有榮施。<span class="科">黃笑介</span>禪師前敢道光字耶。<span class="科">佛</span>這也何妨。<span class="科">章</span>禪師既然不罪。我要個上頭光。<span class="科">黃</span>削髮除煩惱。卻不是上頭光。<span class="科">章</span>我要個下頭光。<span class="科">黃</span>江邊赤腳僧。卻不是下頭光。<span class="科">章</span>我要個中間光。<span class="科">黃</span>裸體坐松風。卻不是中間光。<span class="科">章</span>我要個光打光。<span class="科">黃</span>諢不過三。<span class="科">合</span></p>
        
        <p class="曲"><span class="牌">窣地錦襠</span>東風吹水百花低。一片輕煙翠嶂迷。攜僧載酒出郊西。肯向青山話息機。</p>
        
        <p class="白"><span class="科">下末扮秦少遊便服上</span>金谷銅駝非故國。青春作伴好還鄉。巡簷共索梅花笑。暫醉佳人錦瑟傍。不佞秦觀。字少遊。才富珠璣。倒神女之三峽。文成雲錦。奪天孫之七襄。曾約內兄弟蘇子瞻子由出郊尋春。兀的尚未來也。<span class="科">坡潁上</span></p>
        
        <p class="曲"><span class="牌">阮郎歸</span>花露重。草煙迷。前村酒斾飛。山光半染薄羅衣。攀蘿訪釣磯。</p>
        
        <p class="白"><span class="科">相見介秦</span>鞍馬既當孔道。琴尊復伴奚囊。願拉翠袍。同遊芳草。<span class="科">合</span></p>
        
        <p class="曲"><span class="牌">窣地錦襠</span>銅駝草色夾花飛。十里春陰送鳥啼。畫橋流水抹霜蹄。每日江頭盡醉歸。</p>
        
        <p class="白"><span class="科">坡</span>此處青山似削。碧水欲飛。石髓滲苔。自翦天然之褥。岸楊擲鳥。如聞信口之簧。就此開筵。莫辜麗景。<span class="科">各坐介黃章上唱攜僧載酒出郊西肯向青山話息機復云</span>你看紫嵐扮景。青嶂撩人。奈王孫公子與學士大夫。浪傾綠蟻千杯酒。先佔白鷗三尺沙。<span class="科">佛</span>佳興須同。勝遊無禁。推門看竹。何妨王子乘輿。索酒指瓶。便倣灌夫罵坐。大家撞去則個。<span class="科">相見介坡</span>呀。原來是佛印魯直子厚也。<span class="科">黃章佛</span>原來是子瞻子由少遊也。<span class="科">坡</span>數載風塵。竟暌膠漆。一朝尊俎。偶會金蘭。願浮白以敘交情。且來青而譚別意。<span class="科">黃章佛</span>覽勝逢朋。頓增佳貺。遊春話舊。更暢幽懷。還須塵尾同揮。是用兕觥共進。<span class="科">進酒介坡潁秦</span></p>
        
        <p class="曲"><span class="牌">集賢賓</span>春山千點藍似水。遙看翠影參差。雨蘸湘桃紅散綺。嘆宿昔離情別意。今日尋春相會。消一片愁城恨壘。<span class="科">合</span>芳徑裡。人在花磚蘚地。<span class="科">黃章</span></p>
        
        <p class="曲"><span class="牌">前腔</span>花嬌柳嚲春萬里。還宜酒漾螺卮。羨君家雨粟霜毫詞賦美。還擬卻柏梁沈醉。真個是文園風致。應指日天池聯翅。<span class="科">合前佛印</span></p>
        
        <p class="曲"><span class="牌">前腔</span>蜂黃蝶粉春色麗。這相逢暗裡心知。縱白鳳琱章多美技。論世態浮雲可比。看這些蠅名蝸利。心腸熱憑誰淘洗。<span class="科">合前佛</span></p>
        
        <p class="白">豪懷不淺。莫負山靈。悶飲何當。須頒酒政。<span class="科">黃</span>行什麼令。<span class="科">佛</span>要行個忙令。說得好者。必登上第。就是魯直說起。<span class="科">黃</span>占了。舉子進科場。全無字半行。燭已相將盡。問君忙不忙。<span class="科">坡</span>我有十筐蠶。全無一葉桑。春已相將半。問君忙不忙。<span class="科">潁</span>我有百畝田。全無一寸秧。夏已相將半。問君忙不忙。<span class="科">秦</span>自造數間房。全無瓦一張。大雨相將至。問君忙不忙。<span class="科">章</span>駕綎入長江。中流櫓楫亡。大風相將至。問君忙不忙。<span class="科">佛</span>和尚養婆娘。相攜正上牀。夫主門外叫。問君忙不忙。<span class="科">坡</span>禪師之令。雖為巧弄風流。實是自呈供狀。<span class="科">佛</span>諸公之令。意辭俱美。優劣難分。<span class="科">黃</span>今年既是歐陽修主考。此人玉鏡高懸。冰壺朗照。二子定為首薦。諸君亦合同登。<span class="科">坡潁</span>才慚東箭。敢佔龍頭。<span class="科">章秦</span>價愧南金。願隨驥尾。<span class="科">黃章坡潁秦合</span></p>
        
        <p class="曲"><span class="牌">貓兒墜</span>春江麴米。光溜黑貂衣。細雨花村漾酒旗。破除萬事是心知。<span class="科">合</span>芳菲。看日落高舂。瘦馬扶歸。<span class="科">佛</span></p>
        
        <p class="曲"><span class="牌">前腔</span>鵬摶鳳彩。堪向玉池飛。聞得宮娥已製衣。知誰能折最高枝。<span class="科">合前佛背對坡介</span></p>
        
        <p class="白">長公繡口錦心。不日連枝奮北。老衲萍蹤浪跡。來朝一葦度西。願借酒杯。預賀看花之喜。暗憐衣帶。不勝折柳之懷。<span class="科">坡</span>纔得相逢。又將辭去。當此春風。佳會頓為朝雨。離筵強進。一觥代歌三疊。<span class="科">黃坡潁章秦</span></p>
        
        <p class="曲"><span class="牌">簇御林</span>銅龍啟。玉署披。正含香敷奏時。晴雲半落龍蛇字。瓊林準擬紅裙醉。<span class="科">合</span>笑淒其。僧伽明日。又說走天涯。<span class="科">佛</span></p>
        
        <p class="曲"><span class="牌">前腔</span>承明裡。太液湄。贈宮袍醉御匜。我自做孤雲野鶴無拘係。寒瓢破衲堪遺世。<span class="科">合前眾急上報介</span></p>
        
        <p class="白">蘇大相公中了第二名。二相公秦相公章相公俱中了。<span class="科">坡等急下佛弔場介</span>我看子瞻纔能進步。便覺揚眉。正是世險未嘗。宦情太熱。恁成鐵網之投。難用金針之撥。我且寄蹤三竺。還期執手兩湖。正是</p>
        
        <p class="落詩">空門無處復無關。<br />世上浮名好自閒。<br />借問路傍名利客。<br />春來江上幾人還。</p>
        
        <h2 id=ch5 class="chapter"><span class="齣題">第五齣　射策</span></h2>
        
        <p class="白"><span class="科">小外扮黃門上</span>絳幘籌傳露正垂。岧嶢宮闕壯朝儀。香飄玉鼎晴煙細。日照金莖麗影移。合殿雲濃留嫩草。千官花覆駐遊絲。鳳樓出入誰焚牘。會見英雄集柏池。自家黃門官便是。班糾豹尾。職奉螭頭。代喉舌于官家。備腹心于禁地。今日聖上臨軒策士。只得在此祗候。怎見得早朝氣象。只見花迎劍珮。柳拂旌旗。萬國衣冠。盡染御爐細縷。六宮笙鼓。俱傳天樂新聲。日光照在扶桑。露水沾乎禁柳。正是遶殿流鶯凡幾樹。當蹊亂蝶許多叢。道猶未了。舉子早到。<span class="科">坡潁秦章上</span></p>
        
        <p class="曲"><span class="牌">出隊子</span>沙堤春曉。沙堤春曉。五色晴雲寶焰嬌。香煙千縷惹宮袍。喜向銅螭弄彩毫。遙見天庭。一片僊韶。</p>
        
        <p class="白"><span class="科">黃門</span>諸生有何策略。就此披宣。<span class="科">坡</span></p>
        
        <p class="曲"><span class="牌">畫眉序</span>謹對明廷詔。環視中原尚紛擾。奈宸衷求治。雄心太早。恨張羅玉石無分。嗟懸鐸薰蕕相絞。<span class="科">合</span>望君王奮志成隆化。莫使豺狼當道。<span class="科">潁</span></p>
        
        <p class="曲"><span class="牌">前腔</span>草野抒忠告。榷酒征茶太紛擾。豈標枝野鹿。家熙戶皡。奮乾綱旰食宵衣。持國柄敬天慰廟。<span class="科">合前秦</span></p>
        
        <p class="曲"><span class="牌">前腔</span>玉陛舒奇抱。看瑣尾啼饑眾紛擾。惟改柱張絃。掄才訪道。太阿持禍絕怡堂。朝常肅災消煬竈。<span class="科">合前章</span></p>
        
        <p class="曲"><span class="牌">前腔</span>披褐陳王道。須委任元僚絕紛擾。惟丹宸靜攝。洪恩駘浩。弄風南霖雨時調。居辰北眾星環照。<span class="科">合前黃門</span></p>
        
        <p class="白">諸生試卷。盡經御覽。蘇軾可第一人。蘇轍可第二人。餘各賜出身有差。<span class="科">眾謝恩介黃門</span>聖旨說。軾轍兄弟係何人之子。可再奏來。<span class="科">坡</span>臣父蘇洵。見在京師。<span class="科">黃門</span>聖旨說。蘇軾策略箴今。文章逼古。蘇轍謀猷出世。議論驚人。俱為宰相之才。當典史官之任。着兄弟同直史館。撤殿前金蓮御燭。送軾歸第。其父蘇洵。禔躬有道。訓子多方。可授秘省校書郎。嗚呼。有是父。有是子。咸知家學之淵源。難為弟。難為兄。足壯朝端之砥柱。時欽朕命。益靖汝心。謝恩。<span class="科">謝恩介章</span>既忝同登。吾輩願分鄰照。<span class="科">坡</span>獨蒙特寵。他人敢借餘光。<span class="科">章怒介</span>笑譚之頃。便起荊榛。<span class="科">秦</span>言語之間。何須芥蔕。<span class="科">秦扯章下介眾扮內官宮女持御燭官服上</span></p>
        
        <p class="曲"><span class="牌">滴溜子</span>今日裡。今日裡。承明進表。金蓮燭。金蓮燭。祥光普照。喜得紅雲飛繞。依稀似對青藜耀。雙璧連城。共醉鸞堤鳳沼。</p>
        
        <p class="白"><span class="科">坡</span>已到門首了。快請太爺出來。<span class="科">老上</span>漫驚白髮埋魚冊。喜見青年插鳳翹。<span class="科">相見介老</span>既登黃榜。復賜金蓮。沐此恩榮。須知報效。<span class="科">坡</span>爹爹蒙聖旨特拜秘省校書郎。請受冠帶。<span class="科">老謝恩介坡</span>列位有勞了。<span class="科">眾下介秦上</span>謾驚御酒傷唇醉。喜得宮袍着眼新。<span class="科">老</span>賢婿喜也。須進酒者。<span class="科">坡進酒介</span></p>
        
        <p class="曲"><span class="牌">芙蓉紅</span>金花矗紫霄。玉蕊開清照。喜壎奏篪鳴。冰清玉皎。千秋霧影飛文豹。三殿花香落錦袍。<span class="科">合</span>春風好。紅殷翠嬌。鳳杯傳。鼉鼓鬧。<span class="科">潁進酒介</span></p>
        
        <p class="曲"><span class="牌">前腔</span>香分宮女絛。花壓中書帽。看綺羅開處。燈光圍遶。曲江已備看花棹。雁塔新披拾翠袍。<span class="科">合前秦進酒介</span></p>
        
        <p class="曲"><span class="牌">前腔</span>燈煤紫霧消。鞭鐙紅泥淖。一派恩光。滿門榮耀。瓊宮鳳嘴含丹詔。玉殿龍頭屬紫袍。<span class="科">合前老</span></p>
        
        <p class="曲"><span class="牌">前腔</span>誰知倚馬高。得遂非熊兆。看晚歲蒲輪。伏波不老。千莖白雪侵紗帽。一朵紅雲罩布袍。<span class="科">合前眾</span></p>
        
        <p class="曲"><span class="牌">意不盡</span>錦衣舞處更籌曉。更舞斑衣歡笑好。靖忠猷佐聖朝。</p>
        
        <p class="白"><span class="科">老</span>二子之名既就。一生之願已酬。當投簪海岸。駕橇山林。以樂天真。無淄世味。蘇傑可先去報知太夫人。接大夫人大官人同到京師。我不久就回了。</p>
        
        <p class="落詩"><span class="科">老</span>和鳴雙鳳喜來儀。<br /><span class="科">坡</span>三殿花香入紫微。<br /><span class="科">潁</span>聞道甘泉能獻賦。<br /><span class="科">秦</span>光添銀燭晃朝衣。</p>
        
        <h2 id=ch6 class="chapter"><span class="齣題">第六齣　捷報</span></h2>
        
        <p class="曲"><span class="牌">花心動</span><span class="科">小末扮蘇邁同程王上程</span>春雨莎隄。無限閒愁牽掛。捉斷刀頭。寒妒斑衣。千里幽懷誰話。<span class="科">王</span>杏園料已題詩罷。望長安使人悲詫。<span class="科">邁</span>更愁聞百花深處。鶯聲低亞。</p>
        
        <p class="誦"><span class="牌">卜算子</span><span class="科">程</span>有意送春歸。無計留春住。目斷天涯雁影稀。淚雨流如注。　　<span class="科">王</span>顒望碧天遙。不見春歸路。<span class="科">邁</span>風急桃花也自愁。點點飛紅雨。</p>
        
        <p class="白"><span class="科">各相見介程</span>媳婦。自你公公與二子出門。杳無消息。不知功名若何。<span class="科">王</span>公公望壓人群。丈夫與叔叔文空海宇。決然高掇。不必過憂。<span class="科">邁</span>父祖久留上國。空嗟煮雁烹魚。孫兒越在幼齡。何處尋消問息。且須排遣。請勿憂煩。<span class="科">程</span></p>
        
        <p class="曲"><span class="牌">駐馬聽</span>目斷驕騧。紫燕春風又落花。只見香消金鼎。琴冷瓊絃。蝶隱窗紗。牀頭孤枕向人斜。眼前彩袖憑誰掛。何處浮槎。登樓遙望愁難畫。<span class="科">王</span></p>
        
        <p class="曲"><span class="牌">前腔</span>懊恨芳華。粉淡衣襟夢一涯。看瓊林碧月。楚岫輕煙。洛浦浮霞。脂香玉黛約裙衩。障泥油壁停梳掠。<span class="科">邁</span>試問蜂衙。何時晝錦春如畫。<span class="科">僕上</span></p>
        
        <p class="曲"><span class="牌">不是路</span>恩滿金華。紫馬春殘踏落花。餘寒惹。舊時庭院柳重遮。<span class="夾白">報與太奶奶知道。太老爺官授秘省校書郎。不久就回。大爺二爺同授翰林學士。特撤金蓮寶燭。送歸私第。姑爺也中了。</span>燭光斜。桃花春水筵初罷。寵及東牀更可誇。<span class="夾白">特差小人來接大夫人并大官人進京。</span>舟如畫。蛾眉休戀荼蘼架。快遊都下。快遊都下。</p>
        
        <p class="白"><span class="科">程</span>你公公暮年沾寵。二子壯歲題名。實徼福于祖宗。喜增光于門祚。孩兒在京懸望。媳婦就此前行。<span class="科">王</span>膝下紅顏。須代冬溫夏清。眼前白髮。況兼影隻形孤。怎捨庭幃。願供菽水。<span class="科">程</span>你公公還家有日。莫愁萱室之長孤。孩兒旅邸無人。須戒蘭橈而遄往。<span class="科">邁</span>媽媽遠征。孩兒固當陪侍。婆婆獨守。孫子豈忍拋離。<span class="科">程</span>不須啼哭。就此起程。</p>
        
        <p class="曲"><span class="牌">榴花泣</span>輕塵浥雨。半曲濕春紗。驚古道。怯殘霞。你車輪芳草度三巴。我白頭人怎聽啼些。悲淒晚鴉。怕東風淚滴鞦韆下。最愁人一捻嬌姿。更難拋三尺啼哇。<span class="科">王</span></p>
        
        <p class="曲"><span class="牌">前腔</span>垂楊別路。回首暗嗟訝。春草暮。夕陽斜。不堪分手咽胡笳。怎撇得堂北萱花。迢迢路賒。堪悲白髮嫦娥寡。<span class="科">邁</span>殢紅顏淒楚風塵。挽青絲齠齔年華。</p>
        
        <p class="白"><span class="科">僕上</span>無端司馬登綸閣。催促西施上釣船。稟上夫人公子。船隻俱已齊整。請登程則個。<span class="科">王</span>就此拜別。<span class="科">程</span></p>
        
        <p class="曲"><span class="牌">急板令</span>我冷朝昏門闌倚斜。你走風波山川望賒。嘆鬢老霜華。嘆鬢老霜華。只愁破鏡飛天。愁淚凝霞。懷寄垂楊。夢錯梨花。<span class="科">王</span>從此去何日還家。看千里暮雲遮。<span class="科">王</span></p>
        
        <p class="曲"><span class="牌">前腔</span>怯離愁青襟似麻。問歸期西風及瓜。<span class="科">邁</span>總然是出入金華。總然是出入金華。怕你露冷蓮房。夢斷蘭芽。古渡漁燈。愁殺飛鴉。<span class="科">合前各拜介程</span></p>
        
        <p class="曲"><span class="牌">一撮棹</span>愁腸裂。寄語到天涯。<span class="夾白">孫兒。你遇着公公呵。</span>桑柘影斜。日辦歸槎。<span class="夾白">你去對爹爹叔叔說。</span>看青鬢鷺序上顯才華。<span class="科">王</span>花愁并柳慘。怨無涯。長亭畔淚灑沾羅帕。<span class="科">邁</span>魂斷也一帶晚山遮。魂斷也一帶晚山遮。<span class="科">程先下王邁後下</span></p>
        
        <p class="落詩"><span class="科">王</span>柳色參差掩畫樓。<br /><span class="科">邁</span>楚雲湘水憶同遊。<br /><span class="科">王</span>羅敷獨向東方去。<br /><span class="科">邁</span>無奈金閨萬里愁。</p>
        
        <h2 id=ch7 class="chapter"><span class="齣題">第七齣　搆釁</span></h2>
        
        <p class="曲"><span class="牌">臨江仙</span><span class="科">外扮程伊川深衣角巾眾扮僕上程</span>太極圖中生意好。鳶魚機趣滔滔。淵源夙仰泰山高。圖書誰作主。天地屬吾曹。</p>
        
        <p class="白">窗前草色悟惺惺。完卻先天一點靈。碧綠滿山皆意趣。春風沂水伴西銘。下官程頤。別號伊川。人許性天上士。自慚理學名儒。接洙泗之淵源。擬荷千秋之擔。紹昌黎之道脈。豈興八代之衰。昨奉綸音。今司秘閣。既食朝廷之祿。敢忘廊廟之憂。每勸聖上誠意正心。求賢下士。聖上為之改容。今日說王介甫章子厚蘇子瞻來。共議國是。須索候他。<span class="科">僕</span>稟老爺。欄前有桃之夭夭。灼灼其花。請去玩賞一番。<span class="科">程</span>快移椅子過來。<span class="科">僕置椅偏斜介程做不坐介僕</span>老爺為何不坐。<span class="科">程</span>你不曉得。席不正不坐哩。<span class="科">僕做摘花介程作怒介</span>你好不知道理。<span class="科">僕</span>老爺為何發怒。<span class="科">程</span>你不曉得方長不折哩。<span class="科">眾扮王僕持帖上</span>王老爺章老爺奉拜。<span class="科">僕通報介</span>王老爺章老爺到了。<span class="科">程</span>快拿冠服過來。<span class="科">易服介眾擁王章上</span></p>
        
        <p class="曲"><span class="牌">謁金門</span>千騎導。畫戟黃旗喧擾。朝罷香猶衣袖嫋。且尋濂洛老。</p>
        
        <p class="白"><span class="科">王</span>下官王安石是也。<span class="科">章做歪帽介</span>下官章惇是也。<span class="科">相見介程做走下介章</span>老先生怎麼進去了。<span class="科">程</span>其冠不正。望望然去之。<span class="科">章</span>這等老先生就替學生整一整。<span class="科">程</span>學生怎麼該替老先生整冠。<span class="科">章</span>笑倩傍人為整冠。<span class="科">程</span>出于何典。<span class="科">章</span>出在杜少陵集中。<span class="科">王</span>他們道學先生不曉得唐詩的。且坐下講話。<span class="科">程</span>蘇翰林老先生怎麼尚未到。<span class="科">王</span>這個新進之士。多有傲骨。似不可大用的。<span class="科">章</span>便是這樣說。他前日金蓮送歸。好不奚落下官。<span class="科">坡上</span></p>
        
        <p class="曲"><span class="牌">前腔</span>曳珮龍池鳳沼。回首雲低萱草。遊子天涯歸路杳。離愁何處掃。</p>
        
        <p class="白"><span class="科">通報相見坐定介王</span>下官有一樁事。請問列位老先生。<span class="科">眾</span>願聞。<span class="科">王</span>今日明堂大饗。不知還好去弔司馬相公否。<span class="科">章</span>似可去的。<span class="科">程</span>章老先生。你背聖訓了。怎麼說一個似可去。昔者吾先師大成至聖孔夫子于是日哭則不歌。業已作樂。怎麼還好去弔。<span class="科">坡</span>但聞哭則不歌。未聞歌則不哭。<span class="科">程作怒介</span>偏你後生會說。<span class="科">王</span>這也不要介意。還有一事。<span class="科">眾</span>願聞。<span class="科">王</span>我行的青苗法。令民自度麥粟之贏。先貸以錢。俟榖熟還官。號曰青苗錢。此法何如。<span class="科">程急拜云</span>此真天地父母之心。學生當為老先生作一歌紀之。<span class="科">歌介</span>百姓嗷嗷苦橫征。廟堂誰復問蒼生。相公新法如霖雨。從此寰區見太平。<span class="科">坡笑介</span>此公太腐了。<span class="科">王</span>蘇先生。你道此法何如。<span class="科">坡</span>據愚見。竊謂不可。<span class="科">王怒介</span>你怎見得不可。<span class="科">坡</span>出納之際。吏緣為姦。且方其饒餘。雖良民不免妄用。及其輸納。雖富民不免踰期。恐州縣從此多事矣。<span class="科">程哭介</span>王老先生一片好心。被蘇老先生埋沒了。可傷可傷。<span class="科">坡</span>方纔說歌則不哭。如今歌後又哭。何其自相矛盾耶。<span class="科">王</span>子瞻出言太是逼人。<span class="科">程王章</span></p>
        
        <p class="曲"><span class="牌">奈子花</span>負空名舌底辭僥。弄虛脾腰頭骨傲。書生見識終窺豹。藐公卿那些忠告。堪誚。說不得披肝廊廟。</p>
        
        <p class="白"><span class="科">坡</span>列位老先生說得差了。</p>
        
        <p class="曲"><span class="牌">前腔</span>擅紛更訟已盈朝。佐謨猷舍難築道。片言誤國堪悲悼。害蒼生那些忠孝。<span class="科">背</span>堪誚。衠一味雷同樞要。</p>
        
        <p class="白"><span class="科">王</span>難道此法終不可行。<span class="科">坡</span>只怕也行不得。<span class="科">章</span>他偏要行。你卻怎麼。<span class="科">坡</span>酒逢知己千鍾少。話不投機半句多。<span class="科">下淨</span>王老先生。我看此人出言無狀。何不置之外任。<span class="科">外</span>果然不可留他在朝。<span class="科">王</span>這個何難之有。我就題本貶他杭州去便了。<span class="科">章</span>要貶子瞻。須把他兄弟子由一同謫外。庶免後患。<span class="科">王</span>這個說得有理。<span class="科">王章</span></p>
        
        <p class="曲"><span class="牌">解三酲</span>念吾儕勢焰傾朝。那個不脂韋媚竈。偏這生波濤翻覆招人笑。分明履尾招鬚料。教他明朝整頓西湖棹。何日重登御水橋。<span class="科">合</span>還堪惱。做不得怒蛙當轍。說什麼白鶴鳴皋。<span class="科">程</span></p>
        
        <p class="曲"><span class="牌">前腔</span>他自負半世英豪。那見得一腔奇抱。爛斑三寸人前掉。電光閃爍皆傾倒。管教他早離鶴禁鸞坡上。永絕雲龍風虎交。<span class="科">合前王章先下程弔場</span></p>
        
        <p class="白">方纔被蘇軾這廝搶白了一場。好生煩惱。不免在此納悶片時。<span class="科">坐介中淨扮賈儒上</span>小子喚做賈儒。一生名實不孚。拜在伊川門下。妝成道學規模。飛語傷人。舌銛似劍。匿名嫁禍。筆毒如荼。使客氣藉口立名抗節。受人錢甘心納垢藏污。哭哭啼啼。假慈悲善瞞老鼠。耽耽逐逐。借聲勢巧勝妖狐。人人罵我做衣冠禽獸。箇箇識我是文物穿窬。孔子見了慌忙答禮。道我不是他的高徒。此間已是程先生門首。不免進去則個。<span class="科">相見介賈</span>先生拜揖。<span class="科">程</span>賈子何來。<span class="科">賈</span>好笑好笑。有事特來相報。另才姦了馬扁的家婆。皿次割了貝戎的田稻。恐被不講學的笑譚。只得隱忍不告。先生須索鳴鼓而攻。免使得罪聖門名教。<span class="科">程</span>陽世雖逃顯戮。陰司自有假獄。莫令蘇軾聞知。又添一番恥辱。<span class="科">作頓足介</span>罷罷罷。閉門不管窗前月。一任梅花自主張。<span class="科">下賈</span>我先生收了這般徒弟。可也無法處治了。正是道學偷了道學婆。道學割了道學禾。道學說與道學道。道學其如道學何。</p>
        
        <h2 id=ch8 class="chapter"><span class="齣題">第八齣　外謫</span></h2>
        
        <p class="曲"><span class="牌">一江風</span><span class="科">坡上</span>度流年。幔卷春風轉。回首時光變。望鄉園千里鶯花。半入蒼痕遠。愁來掩鏡看。愁來掩鏡看。繙書淚未乾。嘆梁間又乳新來燕。</p>
        
        <p class="白">下官官居禁籞。職掌絲綸。頗期整頓乾坤。誓欲洗清世界。奈姦臣久據。未拔眼前之丁。新法盛行。已剜心頭之肉。昨與王介甫輩會議。片言不合。拂袖而歸。吾想金馬玉堂。雖然清貴。竹籬茆舍。亦自逍遙。何須屈膝低頭。效彼逢迎妾婦。只合揚眉吐氣。做個慷慨丈夫。這也不在話下。前者家君棄職歸山。未知在途夷險若何。又聞室人挈兒就道。未知到京早晚若何。聊繙殘卷。少遣悶懷。<span class="科">王邁僕同上</span></p>
        
        <p class="曲"><span class="牌">前腔</span>路悠然。轉覺長安遠。暮雨迷庭院。落花前掩袖顰眉。無耐紅潮濺。春流咽玉川。春流咽玉川。宮雲濕碧泉。繁花偏向瑤京艷。</p>
        
        <p class="白"><span class="科">僕</span>此間就是府中了<span class="科">通報進見介坡</span>經年遠別。千里相逢。常思故國萱堂。難消歲月。料應客途荊室。備歷風霜。<span class="科">王</span></p>
        
        <p class="曲"><span class="牌">六犯宮詞</span>高堂景暮。長安天遠。曾問白頭庭院。萱花凝翠。偏忻善飯堂前。馬足淹春雨。蛾眉破曉煙。<span class="夾白">相公。我在家中呵。</span>閒青粉。冷翠鈿。梨花門掩度芳年。春風帳裡眉誰畫。永漏燈前影自憐。<span class="夾白"><span class="科">坡</span>且喜邁兒稍長。曾入小學否。<span class="科">王</span></span>兒郎頭角。曾親蠹編。晴雲遙望蓬萊殿。舞翩翩。羅衫半幅。含笑向金磚。</p>
        
        <p class="白">題名龍榜。通籍鸞堤。頓令幃簿生光輝。真是家門有餘慶。</p>
        
        <p class="曲"><span class="牌">前腔</span><span class="科">坡</span>名題玉署。恩傳寶殿。漸覺宦情慵懶。淒涼無緒。寒窗自著瓊篇。<span class="夾白">邁兒。你叔叔入朝未回。可去門首一候。<span class="科">邁</span>曉得。<span class="科">下介坡</span></span>細雨牀頭濕。孤雲鏡裡閒。<span class="夾白">我在京中呵。</span>懷金黛。想玉鬟。舊時風味尚依然。雲籠寶髻憑誰掠。月覷紗窗只自眠。佳人攜手。風情轉添。相逢重問巫山淡。向燈前。低言挽袖。欲試舊花磚。</p>
        
        <p class="白"><span class="科">邁急上</span>叔叔回了。<span class="科">潁上</span>萬縷香煙浮碧鼎。半行珠玉染青毫。紫薇閣下春風暖。共羨池頭有鳳毛。<span class="科">相見介王</span>叔叔別來無恙。婆婆向自加餐。同氣同登。可喜可賀。<span class="科">潁</span>慈親夏清冬溫。多承周庇。賢嫂風餐水宿。幸得康寧。殊慰鄙懷。敢忘大德。</p>
        
        <p class="曲"><span class="牌">東甌令</span>憐孤樹。怯晚萱。萬里相思各一天。白頭猶喜人強健。骨肉重相見。寒燈偏覺笑聲喧。杯酒醉風前。<span class="科">坡</span></p>
        
        <p class="曲"><span class="牌">前腔</span>離千里。戀一官。杳杳家鄉玉壘邊。扁舟欲遂魚蝦願。猶被鵷行絆。不知何日整歸鞭。一笑出風煙。</p>
        
        <p class="白"><span class="科">秦急上</span>君恩如草露。世事等萍漚。<span class="科">相見介</span>子瞻。子由。你還不知道。聖上有旨。子瞻出守杭州。子由理刑河內。着金吾催促。即刻出城。不許遲滯。<span class="科">坡潁</span>這個俱出王安石章惇之意。就此起程去罷。夫人邁兒。過來見了姑夫。<span class="科">相見秦對坡</span>二昆外調。頓興麟鳳之嗟。小弟孤淹。願唱驪駒之曲。</p>
        
        <p class="曲"><span class="牌">劉潑帽</span>臨行休更成淒斷。且寬懷各整雕鞍。飛花半逐斜陽片。賜金環。重上明光殿。<span class="科">眾</span></p>
        
        <p class="曲"><span class="牌">前腔</span>相逢不久還分散。看鴻翎兩處盤桓。桃花怕滴珠如霰。翠衣斑。潦倒新亭怨。</p>
        
        <p class="落詩"><span class="科">秦</span>客心何事轉淒然。<br /><span class="科">坡</span>忽漫相逢是別筵。<br /><span class="科">潁</span>同作逐臣君更遠。<br /><span class="科">王邁</span>斷腸分手各風煙。</p>
        
        <h2 id=ch9 class="chapter"><span class="齣題">第九齣　閨詠</span></h2>
        
        <p class="曲"><span class="牌">風入松</span><span class="科">琴上</span>輕風暗透碧紗廚。正是悶人天氣。雙飛乳燕雕梁語。掠浪影蝦鬚簾細。近日春山落翠。多負了賞花期。</p>
        
        <p class="誦"><span class="牌">江神子</span>長堤柳絮半摶風。水溶溶。颺殘紅。野渡舟橫。楊柳綠陰濃。望見西湖山色遠。人不見。草連空。</p>
        
        <p class="白">妾身琴操是也。頗知絃管。略涉詩書。雖落秦樓楚館之中。殊無送舊迎新之態。欲求落籍。先且杜門。前日去訪朝雲。看他芳心漸露。倦體難勝。今又着夢巫請我。未知有何話說。正是萬點愁心隨絮舞。數行血淚送春歸。此間便是。不免呼喚一聲。妹子何在。<span class="科">雲攜巫上</span></p>
        
        <p class="曲"><span class="牌">玩仙燈</span>花染羅裙。又送韶華歸去。</p>
        
        <p class="白"><span class="科">相見介琴</span>光景如拋機上梭。初晴天氣尚清和。蛾眉不掃為誰恨。豈少樓頭半斛螺。<span class="科">雲</span>前屈寵臨。未伸報謁。穠華供眼。敢邀共陟吳山。蒼翠逼人。還擬冥搜瑞石。<span class="科">琴</span>願追玉步。同覓仙蹤。<span class="科">行介雲</span>真好風致也。</p>
        
        <p class="曲"><span class="牌">金索掛梧桐</span>煙縈翠草絲。雲送黃梅雨。羞抹胭脂。半掠青螺髻。登高迥眺也謾長吁。帶眼驚愁褪繡襦。無端紗冷西施縷。目斷琴敲司馬壚。愁容易。瑤笙翠管。冷落半年餘。<span class="科">合</span>嘆流光鳥瘦花飛。挽不住春歸去。<span class="科">琴</span></p>
        
        <p class="曲"><span class="牌">前腔</span>風簷落燕雛。水荇浮魚戲。糝徑楊花。羞殺隨風起。沈香煙燼也冷金猊。睡怯新蟬係夢思。<span class="夾白">我如今謝客久了。</span>綠陰滿院清如水。怕紅燭燒窗醉似泥。愁腸碎。柘枝花帽。冷落半年餘。<span class="科">合前琴</span></p>
        
        <p class="白">色麗青山。百尺飛巒掛薜。春濃綠樹。一群嬌鳥啼花。値此芳辰。可無佳句。<span class="科">雲</span>繁華節序。觸景須吟。繚繞川原。登高堪賦。卿先走兔。妾願續貂。<span class="科">各持筆賦詩介雲</span></p>
        
        <p class="曲"><span class="牌">鎖南枝</span>雲催雨。霧隱枝。和風扇人閒寫詩。清味落江堤。香氛滿蘭蕙。愁誰洗。恨莫題。笑飛花。惹人意。<span class="科">琴</span></p>
        
        <p class="曲"><span class="牌">前腔</span>花裁障。柳織絲。春愁一腔聞鳥啼。鳳蠟灑羅衣。驪珠滴鬟髻。霜毫弄。繭紙題。怨青山。使人殢。</p>
        
        <p class="白"><span class="科">雲</span>佳篇已就。初學願聞。<span class="科">琴做付詩雲讀介</span>飛絮全欺雪。殘花乍入衣。春風如舊識。偏向玉階吹。<span class="科">琴</span>深慚弄斧。聊作拋磚。<span class="科">雲付詩琴讀介</span>閒坐吳山巔。拾盡吳山翠。無耐樹頭鶯。喚得愁心碎。此春閨之最勝者也。借妾攜去細玩何如。<span class="科">雲</span></p>
        
        <p class="曲"><span class="牌">錦衣香</span>寫新詞愁心碎。怨東風千里翠。怕綠慘紅愁。粉憔香悴。羅衣半隱殘脂。春痕一縫怕有人知。巫山夢斷杳無期。宮腰暫細。薔薇偷注。空將人鎖萬花叢裡。<span class="科">琴</span></p>
        
        <p class="曲"><span class="牌">漿水令</span>鎖香閨慵窺蝶翅。掩重門休看蜂隊。<span class="夾白">妹子。</span>朱顏誰怨落紅飛。腰纔勝露。便掠花鬚。<span class="夾白"><span class="科">背云</span>笑他行</span>春心動。增憂慮。閒愁一片常縈係。<span class="科">對雲介</span>春光去。春光去。雙眉影細。知何日。知何日。是佳期。</p>
        
        <p class="白"><span class="科">末扮差人上</span>纔向黃堂瞻畫戟。又從翠館覓笙簫。自家杭州府中一個差人便是。明日新太爺到任。須尋官妓承應。我想蘇太爺最愛美人。如今亡寶巷延定巷沙皮巷丁絲巷上八街柴垛橋環翠樓並無出色的姊妹。只有琴操。才色無雙。我方纔到他家。說在紫陽菴去了。不免尋他一會。呀。果然在此。<span class="科">相見介琴</span>公差何來。<span class="科">差</span>新太爺到任。請大姐去承應則個。<span class="科">琴</span>我杜門已久了。<span class="科">差</span>雖然如此。蘇老爺是個風流太守。素聞大姐芳名。一定要勉強走一遭。庶不使吾輩受累。<span class="科">琴</span>妾心慕已久。面會何妨。你先回去。我就來了。<span class="科">差下琴向雲</span>既有官差。暫且相別。<span class="科">雲</span>如無俗冗。還望再來。</p>
        
        <p class="落詩"><span class="科">琴</span>晴雲漠漠柳毿毿。<br /><span class="科">雲</span>獨閉空山月影寒。<br /><span class="科">琴</span>越女含情已無限。<br /><span class="科">雲</span>更無人倚玉欄杆。</p>
        
        <h2 id=ch10 class="chapter"><span class="齣題">第十齣　歸田</span></h2>
        
        <p class="曲"><span class="牌">桃源憶故人</span><span class="科">程上</span>堪驚時序如飛電。又早是薰風庭院。朝夕倚門愁嘆。只為長安路遠。樓頭遙望千山亂。何日斑衣相見。</p>
        
        <p class="白">良人已出京都。爭奈山遙水遠。老婦獨居庭院。自憐影隻形單。況當殘春初夏之時。正値暗綠稀紅之候。頓起愁緒。怎消悶懷。</p>
        
        <p class="曲"><span class="牌">亭前柳</span>白首老風煙。解組返林泉。我孤鸞空對舞。他駟馬未聞旋。<span class="科">合</span>自憐。雙鯉音無見。離恨難傳。知甚日大刀環。</p>
        
        <p class="白">兩兒遊宦。誰娛彩服于堂前。冢婦之京。詎作羹湯于廚下。似這般桑楡景逼。怎能彀棣萼榮歸。</p>
        
        <p class="曲"><span class="牌">前腔</span>浪子滯歸鞭。少婦怯紅顏。他錦衣歸未得。我倦眼望將穿。<span class="科">合前老攜僕上</span></p>
        
        <p class="曲"><span class="牌">紫蘇丸</span>孤鞭歸去程途遠。早遂卻煙霞心願。空囊羞自到鄉園。誰念飛雲倦。</p>
        
        <p class="白">老夫叩閽謝職。馳驛歸田。此間已是家中。進去則個。<span class="科">相見介</span>拜命遲非老。休官早亦榮。<span class="科">程</span>好將已往事。訴與落花風。<span class="科">老</span>聽我道來。</p>
        
        <p class="曲"><span class="牌">二犯傍妝臺</span>恩波曾出九重天。階前雙玉。早已奮鵬摶。<span class="夾白">老夫見機。因而勇退。二子遭謗。聞已左遷。軾兒出守臨安。轍兒理刑河內。</span>武林遠謫三閭怨。河洛荒投六月寒。門前柳長迎彭澤。徑裡花香築輞川。<span class="夾白">婿女兩人還在京師。</span>奄奄弱息。瑤都暫安。不堪千里各風煙。</p>
        
        <p class="白"><span class="科">程</span>相公鳩杖西歸。幸不折腰于五斗。二子虎符南竄。誰憐翹首于一方。禍福靡常。喜悲交集。</p>
        
        <p class="曲"><span class="牌">前腔</span>清宵淚滴玉欄杆。何日裡白頭斑袖。攜手笑燈前。<span class="夾白">大兒呵。</span>棲遲靈鷲消雄態。<span class="夾白">次兒呵。</span>漂泊長沙怨少年。<span class="夾白">幸得老相公回來了。</span>不聞鵷鷺長安漏。喜泛魚蝦震澤船。瀟瀟白髮。家園暫安。餘生聊寄錦江邊。</p>
        
        <p class="落詩"><span class="科">老</span>坐臥閒房春草深。<br /><span class="科">程</span>羞將白髮對華簪。<br /><span class="科">老</span>獨憐京國人南竄。<br /><span class="科">程</span>日暮聊為梁甫吟。</p>
        
        <h2 id=ch11 class="chapter"><span class="齣題">第十一齣　湖賞</span></h2>
        
        <p class="曲"><span class="牌">破齊陣</span><span class="科">眾擁坡上</span>萍劍龍呼風雨。瓊林兔點虹霓。千里奔馳。一官牢落。翻覺煙霞遠滯。高風未掣飛鴻翅。宿雨空淹瘦馬蹄。蒼山一望迷。</p>
        
        <p class="白">五馬嘶風夜入吳。天涯望斷半行書。西湖西畔北山北。一片晴光照玉壺。下官挈將紅粉。戾止黃堂。築起龍堆。柳夾兩湖之岸駕成虹影。桃敷百尺之橋。實為蓄洩永圖。非僅遊觀私便。今日已完公務。此時須犒征夫。左右的。可打點舟師酒吏。以供皂蓋之遊。更傳呼官妓樂工。爰助朱旛之興。<span class="科">眾</span>領鈞旨。<span class="科">下介坡</span>退到私衙。謀諸內壺。夫人有請。<span class="科">王上</span></p>
        
        <p class="曲"><span class="牌">鷓鴣引</span>寶鏡羞蛾煙縷迷。瓊徽冷鳳露痕低。鄉園千里空回盼。斷送閒愁聽鳥啼。</p>
        
        <p class="白"><span class="科">相見介坡</span>身沈宦海。羞看紫綬懸腰。夢遶親闈。無耐白雲當眼。窮如有鬼。酒且無權。空期鹿遶車前。怎脫蛾投火裡。<span class="科">王</span>相公素耽風月。妾身厭搆雨雲。欲消白首之悲。須遣綠衣之聘。<span class="科">坡</span>自恨丈夫落魄。豈因女子縈心。聽我道來。</p>
        
        <p class="曲"><span class="牌">玉交枝</span>瓊閨春暮。挽鮫綃雲翻雨飛。又不是枝褪花殘。豈重尋蘭香蓮步。<span class="夾白"><span class="科">王</span>不要瞞我。</span>挑燈夜半自嘆吁。幾回夢入桃源路。須再聘沈魚美姿。須再聘沈魚美姿。</p>
        
        <p class="白"><span class="科">坡</span>風味縱濃。心情似懶。金谷雖懷紅粉。文園怕聽白頭。<span class="科">王</span>妾意已決。不必虛辭。</p>
        
        <p class="曲"><span class="牌">前腔</span>雲殘月午。掩妝臺青鸞怕飛。<span class="夾白">況且只有邁兒一人。</span>料閨中繡枕驚寒。看膝下斑衣獨舞。<span class="夾白"><span class="科">坡</span>雖然如此。</span>只怕春風暗裡恨棄魚。當壚偷寫文君句。謾重尋鸞膠鳳絲。謾重尋鸞膠鳳絲。</p>
        
        <p class="白"><span class="科">僕</span>遠絕雙魚信。驕聞五馬嘶。老爺。船隻樂妓。俱已齊備。<span class="科">王</span>妾身須迴避者。<span class="科">下介坡做行介眾</span>稟老爺。已到湖邊了。<span class="科">琴攜樂工上</span></p>
        
        <p class="曲"><span class="牌">出隊子</span>簧調笙沸。簧調笙沸。一派嬌鶯喚柘枝。西湖咫尺紫雲迷。十里花香上酒卮。遙看高峰。一道霏微。</p>
        
        <p class="白"><span class="科">琴</span>官妓琴操叩頭。<span class="科">眾</span>樂工叩頭。<span class="科">坡</span>就此登舟。<span class="科">做登舟介坡</span>久慕芳名。得親艷質。愧無金屋。貯此玉顏。<span class="科">琴</span>老爺翰苑蜚聲。素羨風流太守。賤妾平康獻媚。自慚窈窕佳人。既一笑以相逢。似三生之。契合。<span class="科">坡</span>我想青眉粉黛。總屬虛花。歌扇舞裙。終無結果。在此追歡翠館。甘為浪跡之萍。不如入侍朱門。永護長條之柳。吾恐冷落王孫車馬。配成商賈鸞凰。倘悔則已遲。則圖之宜早。<span class="科">琴</span>老爺興言及此。賤妾迷網頓開。即當削髮為尼。不落煙花之隊。豈復描眉待客。久污清淨之根。</p>
        
        <p class="曲"><span class="牌">玉交枝</span>秦樓滋味。最堪悲王孫夢稀。投至得貌慘雞皮。有誰憐衣沾鵑淚。到不如拋鉛碎鏡衫染緇。蒲團贏得窺蓮諦。還勝卻東風絮飛。還勝卻東風絮飛。</p>
        
        <p class="白"><span class="科">坡</span>你既厭風塵。我欲求佳麗。自幸玉堂貴客。恰逢金谷嬌娃。如此良緣。定為夙契。俾伊彈箏進酒。共銷長夜鐘聲。勝彼揮麈譚禪。獨閉空山月影。</p>
        
        <p class="曲"><span class="牌">前腔</span>銀塘風味。豈甘心叢林自棲。誰念我桃葉無緣。幸逢卿榴裙堪繫。只指望臺高銅雀賦綠衣。夢驚珊枕收殘涕。又何須茶毗共皈。又何須茶毗共皈。</p>
        
        <p class="白"><span class="科">琴</span>自慚歌館綺羅。難侍詞林山斗。妾有表妹。名曰朝雲。貌可閉月羞花。才擅迥紋綴錦。欲沽美玉。何吝明珠。<span class="科">坡</span>高才可羨。佳製願觀。<span class="科">琴</span>現有新詞。敢呈台覽。<span class="科">坡看詩介</span></p>
        
        <p class="曲"><span class="牌">前腔</span>盈盈腰細。裛薔薇春條暗飛。青絲髮半覆螺眉。唾窗絨高妝鸞髻。登樓剩有腸斷詩。檢書顒望紅繩繫。還許得文鸞並棲。還許得文鸞並棲。</p>
        
        <p class="白"><span class="科">坡</span>觀其才擅謝庭。定是色傾漢國。願將玉管。以聘金閨。儻牽繫足之繩。敢贈纏頭之錦。</p>
        
        <p class="曲"><span class="牌">前腔</span>蜂衙蝶使。做媒人紗窗寄詞。我拾得萬種風情。你完成一天好事。教他莫負瓜破時。殷勤玉管傳深意。顒望着霜紅暗題。顒望着霜紅暗題。</p>
        
        <p class="白"><span class="科">佛上</span>閒中惟作偈。醉裡欲逃禪。我佛印來到杭州。聞得蘇子瞻在湖中遊覽。不免將幾句言語打動他。看他何如。<span class="科">作高叫介</span>船上聽者。我要到彼岸。你可撑船過來。<span class="科">坡問眾介</span>岸上何人喧嚷。<span class="科">眾</span>是一個和尚。要過岸的。<span class="科">坡</span>既然是出家人。便度他一度。<span class="科">佛</span>你度我。我還度你。<span class="科">作登舟介坡見佛介</span>呀。原來是佛印禪師。<span class="科">佛</span>你卻還認得我佛印麼。<span class="科">坡</span>來得恰好。尊有綠蟻。座有紅裙。與你痛飲一回何如。<span class="科">佛</span>多謝盛情。且問這位是誰。<span class="科">坡</span>此是琴操。如今就要為尼了。<span class="科">佛</span>久聞久聞。幸會幸會。我有一聯。勞卿屬對。<span class="科">琴</span>願聞。<span class="科">佛</span>碧紗帳裡睡佳人。煙籠芍藥。<span class="科">琴</span>青草池中洗和尚。水浸葫蘆。<span class="科">佛</span>和尚得對佳人。實是榮幸。<span class="科">坡對琴介</span>你也出一對與禪師何如。<span class="科">內作鳥鳴介琴</span>斑鳩無理。老僧頭上叫姑姑。<span class="科">佛</span>白蝨有情。大姐胸前呵奶奶。<span class="科">坡</span>不要取笑。且進酒者。</p>
        
        <p class="曲"><span class="牌">念奴嬌序</span>湖光十里。看千山寒翠。盡教漾入瓊卮。契闊三年。又何緣陡遇相知。榮繫。宦跡浮沈。餘生淹滯。新添明鏡鬢邊絲。<span class="科">合</span>還從此。亭前問水。花裡題詩。</p>
        
        <p class="白"><span class="科">佛對坡介</span>子瞻既已深居鵷禁。因何反謫熊車。<span class="科">坡</span>緣中讒言。故投荒裔。<span class="科">佛</span>斑中鵷鷺。榮華空老春秋。世上蜉蝣。生死堪嗟朝暮。</p>
        
        <p class="曲"><span class="牌">前腔</span>世事。如同朝露。聽宮漏靴上霜凝。鬢邊華暮。紫綬金章。錮蔽了白馬青蓮舊路。誰悟。鏡裡嬌鸞。空中野馬。氤氳出沒又何殊。<span class="科">合前琴對佛介</span></p>
        
        <p class="白">妾身擬入空門。頓把紅妝淨洗。師父誕登覺岸。還須寶筏相招。敢進斝于舟中。願締盟于方外。</p>
        
        <p class="曲"><span class="牌">前腔</span>佳麗。鉛華盡洗。甘祝髮花陣名除。蓮臺籍隸。祗樹瑤華。還勝卻綠鬢紅妝垢膩。密諦。燈下添香。瓶中換水。火坑脫出侍摩尼。<span class="科">合前佛對琴介</span></p>
        
        <p class="白">聞爾久居樂籍。緣何遽想禪林。<span class="科">琴</span>非干賤妾圓通。多賴明公提醒。<span class="科">佛對坡介</span>子瞻。你只會啟他人覺路。反不能豁自己迷途。可笑可笑。</p>
        
        <p class="曲"><span class="牌">前腔</span>嬌媚。紅裙成隊。投至得柳葉妝眉。桃花裁袂。一啟禪機。便解卻鴉鬟蟬髢。你矇昧。掩衲藏珠。提燈乞火。昏昏反做有情癡。<span class="科">合前佛</span></p>
        
        <p class="白">紫霞注酒。既已沈酣。紅日銜山。還當暫別。<span class="科">坡</span>斜照半橫野樹。還看他鳥宿池邊。清陰暗度禪關。少不得僧敲月下。<span class="科">佛</span>你向草中放砲。忽聞茅裡傳聲。我歸堤上尋坑。卻是湖邊撒溺。<span class="科">坡</span>經期作合。紅沾褲裡光頭。<span class="科">佛</span>產後行房。血滿腰間鬍嘴。<span class="科">琴</span>賤妾誠無水色。二公豈負湖光。<span class="科">佛</span>謔毋太虐。別了罷。且將閒裡話。提醒夢中人。<span class="科">下坡</span>琴操。既勞撮合。毋得逡巡。<span class="科">琴</span>君若有心。妾當盡力。</p>
        
        <p class="曲"><span class="牌">古輪臺</span>綠窗西。青鸞一縷遞支機。芳名已註姻緣簿。花香粉漬。看蝶往蜂來。漏洩春風幽趣。<span class="科">坡</span>問楚嶂行雲。武陵流水。瓊簫肯逐路傍兒。<span class="科">琴</span>料應容易。想多嬌肯繫紅絲。花還並蔕。鴛如交頸。樹同連理。早辦畫蛾眉。輕分付。來朝准備高唐賦。</p>
        
        <p class="落詩"><span class="科">坡</span>踏閣攀枝恨不同。<br /><span class="科">琴</span>青鸞飛入合歡宮。<br /><span class="科">坡</span>嫦娥應悔偷靈藥。<br /><span class="科">琴</span>會向瑤池月下逢。</p>
        
        <h2 id=ch12 class="chapter"><span class="齣題">第十二齣　媒合</span></h2>
        
        <p class="白"><span class="科">佛上</span>泥牛到河不可渡。石人控馬定難騎。有人解得其中意。就是無生覺悟時。我佛印看得琴操舊隸玄門。子瞻夙登慧籙。一個溺愛河而罔悟。只圖暮樂朝歡。一個沈宦海而久迷。空自南奔北走。一個將青蛾來燎火。且過眼前。一個見黃鵠而關弓。不知背後。一個要把謔談諢語。撥轉瞳神。一個須將啞謎微言提醒夢幻。遠遠望見琴操來也。不免且躲在柳陰中。聽他說什麼子。<span class="科">琴扮尼姑上</span></p>
        
        <p class="曲"><span class="牌">不是路</span>纔罷春妝。去訪東家女伴行。堪悲愴。珊瑚夢醒淚沾裳。<span class="夾白">自家一時醒悟。祝髮為尼。蒙蘇爺分付。去朝雲家說媒。未知肯否。</span>問紅窗。風流聘入銅臺上。未審花枝肯出牆。<span class="夾白"><span class="科">佛做背後抱住介琴驚介</span>是那個。<span class="科">佛</span>是我。<span class="科">琴怒介</span>出家人休得如此。</span>騷和尚。桃花豈為葫蘆撞。是何形狀。是何形狀。</p>
        
        <p class="白"><span class="科">佛</span>我有兩句話。勞你對蘇爺說。</p>
        
        <p class="曲"><span class="牌">前腔</span>寄語黃堂。衣缽從今向外方。還傳上。不能執手話衷腸。<span class="夾白">我有書一紙。勞你帶去。</span>恨偏長。匆匆別去西湖上。但遞相思紙半張。<span class="夾白"><span class="科">琴</span>敢問禪師。幾時又會。<span class="科">佛</span></span>應難量。浮萍蹤跡多漂蕩。何時合掌。何時合掌。</p>
        
        <p class="白">來時只識菩提路。去時還聽海潮音。<span class="科">下琴</span>這個和尚書中。不知什麼說話。到擔閣了一會工夫。此間就是朝雲家裡。請他出來則個。朝雲妹子有請。<span class="科">雲攜夢巫上</span></p>
        
        <p class="曲"><span class="牌">一翦梅</span>千樹湘桃隱暗香。欲問劉郎。何處劉郎。薰風拂柳控寒房。腸斷蕭娘。夢斷蕭娘。</p>
        
        <p class="白"><span class="科">相見介雲</span>鳳輦時經。蝸居乏款。敢問姐姐。何由落籍。遽爾洗妝。<span class="科">琴</span>久染風塵。頓荷黃堂提醒。素躭淨土。幸銷紅粉昏迷。今有一事相干。伏惟片言垂允。<span class="科">雲</span>卿試垂教。妾當敬從。<span class="科">琴</span>聽我道來。</p>
        
        <p class="曲"><span class="牌">白練序</span>西湖上。偶接多情翰苑郎。<span class="夾白">就是蘇太爺。</span>姿容美。更是風流清爽。<span class="夾白">他曾見你的佳作了。</span>詩章看兩行。欲聘深閨窈窕娘。試商量。文園病客。可遂求凰。</p>
        
        <p class="白"><span class="科">雲</span>奴家既無父母。終鮮弟兄。願作嫦娥獨宿。何心蕭史同登。</p>
        
        <p class="曲"><span class="牌">醉太平</span>思量。羞蛾難放。願偷丸奔月。獨守雲房。<span class="科">長嘆介背介</span>徘徊自想。怕他綠衣妒殺黃裳。<span class="科">琴</span>何妨。小星風度可成雙。莫得躊躇顧望。<span class="科">雲</span>謾勞勉強。花枝無主。暗自悲傷。</p>
        
        <p class="白"><span class="科">巫</span>不要如此假惺惺便好。<span class="科">琴</span></p>
        
        <p class="曲"><span class="牌">白練序</span>蘭房。爇麝香屏山象牀。風流處。還有溫存情況。<span class="夾白">他現有玉管為聘。</span>含光兔彩長。敢奉佳人掃玉章。休推讓。明朝笙管。欲效鸞凰。</p>
        
        <p class="白"><span class="科">雲</span>推阻既嫌絕物。應承實是羞人。月下傳言。多蒙作伐。堂前醮酒。權作主婚。<span class="科">巫</span>這番有食喫哩。<span class="科">雲背唱琴聽介</span></p>
        
        <p class="曲"><span class="牌">醉太平</span>喬妝。星河在想。料腰肢怯處。不耐蜂狂。<span class="夾白"><span class="科">琴</span>這個我替你說分上。</span>向蕭郎低講。扶持須藉東皇。<span class="科">雲</span>青絲半幅梅花冷七襄。怕逐亂紅飄颺。<span class="科">琴</span>不須悒怏。便使君有婦。偏問鴛鴦。</p>
        
        <p class="白"><span class="科">琴</span>肯字教傳。明日去回府上。<span class="科">雲</span>幽情願敘。此宵且盡杯中。<span class="科">合</span></p>
        
        <p class="曲"><span class="牌">餘文</span>風傳漏滴蓮銅響。且沈醉花屏蜂帳。只有清話今宵覺夜長。</p>
        
        <p class="落詩"><span class="科">琴</span>春日偏能惹恨長。<br /><span class="科">雲</span>西宮夜靜百花香。<br /><span class="科">巫</span>東風嫁盡紅閨女。<br /><span class="科">琴</span>雲雨巫山枉斷腸。</p>
        
        <h2 id=ch13 class="chapter"><span class="齣題">第十三齣　小星</span></h2>
        
        <p class="曲"><span class="牌">遶地遊</span><span class="科">坡王上</span>紅深綠淺。着眼山雲淡。泛銅溝荷香初滿。風覷瓊鬚。寒生玉簟。儘官清畫堂簾捲。</p>
        
        <p class="白"><span class="科">坡</span>長嫌鐘鼓聒湖山。官舍蕭條卻自然。乞食遶村真是飽。無言對客本非禪。披蓁覓路衝泥入。洗足關門聽雨眠。遙想後身窮賈島。夜來應聳作詩肩。夫人。我杭城久滯。蜀道遠違。豈無桑梓之懷。更起棣棠之恨。只為窮愁五馬。空嘆身孤。因而悵望雙蛾。還期心肯。雖傳玉管。未渡銀河。漫題神女之詞。反亂襄王之夢。<span class="科">王</span>欲識鶯消燕息。須憑蝶使蜂媒。且待琴操到來。自知端的。<span class="科">琴上</span></p>
        
        <p class="曲"><span class="牌">前腔</span>紅寬帶眼。掩映桃花片。還問取雨香雲艷。燕語鶯啼。好遂吹簫願。喜嬴臺乘鸞風便。</p>
        
        <p class="白"><span class="科">相見介坡</span>請坐下講話。<span class="科">琴</span>老爺在上。賤妾豈敢。<span class="科">坡</span>今作尼姑。自殊妓女。已出風塵之表。休拘禮法之中。<span class="科">琴</span>告罪了。<span class="科">坐介坡</span>所浼之事若何。<span class="科">琴</span>容稟。</p>
        
        <p class="曲"><span class="牌">桂枝香</span>羞揮歌扇。慵調檀串。啼妝不貼銀蟬。暗語孤彈金雁。<span class="夾白"><span class="科">王</span>如此事不諧矣。<span class="科">坡</span>我已打點做新郎。好不掃人興也。<span class="科">琴</span>不要忙。我是耍你的話。</span>看佳期月圓。看佳期月圓。紅絲堪絆。瓊桃容泛。笑嫣然。好綰同心結。非為對面緣。</p>
        
        <p class="白"><span class="科">王</span>既荷玉成。須將紅定。早備洞房花燭。更催雕輦笙簫。<span class="科">坡</span>夫人言之有理。</p>
        
        <p class="曲"><span class="牌">前腔</span>花含蔥靨。翠聯珠串。金妝獺髓霞絃。玉鑄魚紋雲輦。<span class="夾白"><span class="科">琴</span>夫人呵。</span>怕湘雲漸闌。怕湘雲漸闌。前魚堪怨。初心還變。<span class="科">王作長吁介坡</span>謾愀然。雖是拈新管。應須整舊絃。</p>
        
        <p class="白"><span class="科">琴</span>我到忘懷了。還有一件事。昨日途中偶逢佛印禪師。他說雲遊去了。有書一紙。寄上老爺。<span class="科">坡看書介</span>腸斷圜扉飯裡魚。夢回赤壁舟中鶴。海波羞渡五更風。畫省重登二品爵。其語一時難解。且放過一邊。<span class="科">琴</span>敢別仙郎暫去。還攜淑女同來。<span class="科">坡</span>早來些。<span class="科">琴</span>好性急哩。謾將仙侶尋瓊管。分付佳人上玉樓。<span class="科">下鼓樂導雲上琴隨後</span></p>
        
        <p class="曲"><span class="牌">海棠春</span>春蛾暗畫羞靦覥。看歌管樓臺當眼。繡帶淡雲籠。寶襪餘寒淺。鳷鵲河邊。鴛鴦燭畔。怕見流蘇光艷。何處係人心。惹得春零亂。</p>
        
        <p class="白"><span class="科">琴</span>新人到了。<span class="科">坡</span>我不循舊例。就央你贊禮。<span class="科">琴做贊禮畢介</span>紫鸞聲滿。須吹嬴女之簫。銅雀春深。爰鎖小喬之黛。蜂侵雙蕊。雖然過北穿南。蝶度鄰牆。最怕憐新棄舊。惟願若妻若妾。各厭雨雲。為正為偏。平分風月。添來替死鬼。轉盼時酒醋瓶翻。搶去美前程。着手處葡萄架倒。<span class="科">坡</span>行禮已畢。看酒過來。</p>
        
        <p class="曲"><span class="牌">梁州序</span>雲屏初列。彩絲新戀。袖映屏山雲艷。蒹葭玉樹。低回笑攬芳年。傳書橘浦。投杵藍橋。佳遇應堪羨。卻憐雙笑也。會神仙。一曲簫聲駕紫鸞。<span class="科">合</span>金炬上飛光焰。玄漿玉斝臨風勸。歡笑處越嬌倩。<span class="科">王</span></p>
        
        <p class="曲"><span class="牌">前腔</span>金門佳客。瑤池仙媛。一笑便成姻眷。三星恰照。胡麻喜放桃源。況我恩同江汜。愛叶衾裯。更並花枝艷。紅樓風色好。正相聯。共向天邊駕彩鸞。<span class="科">合前雲</span></p>
        
        <p class="曲"><span class="牌">前腔</span>向妝臺半貼寒蟬。揮玉管羞題冰繭。看芳塵暗度。一捻金蓮。怕飛雲嚼柳。亂雨抽梅。着處將人閃。可憐紅袖底。影盤旋。羞殢瑤笙暗引鸞。<span class="科">合前琴</span></p>
        
        <p class="曲"><span class="牌">前腔</span>道新人翠柳芳顏。知學士青藜時彥。似金釵一股。共成合鈿。我做推雲掇月。約蝶期鶯。兩下行方便。笑我青絲何在也。鏡空圓。羞舞東風舊日鸞。<span class="科">合前坡王</span></p>
        
        <p class="曲"><span class="牌">節節高</span>紅紗燭影鮮。繡簾前。榴裙喜遂彈琴願。揮朱線。整玉鈿。飛金燕。翠奩深處偷相見。芙蓉帳額香風扇。<span class="科">合</span>此夜嫦娥問玉郎。休教蓮漏頻催箭。<span class="科">雲琴合</span></p>
        
        <p class="曲"><span class="牌">前腔</span>星橋烏鵲填。笑嬋娟。金尊偏送桃花面。笙簧滿。笳鼓喧。杯盤亂。石榴妒殺羅裙茜。花飛點點侵銀蒜。<span class="科">合前</span></p>
        
        <p class="曲"><span class="牌">尾聲</span>新來艷逸真堪羨。笑溶溶雨香雲煖。撮合姻緣只是詩半聯。</p>
        
        <p class="落詩"><span class="科">坡</span>暫醉佳人錦瑟傍。<br /><span class="科">王</span>南宮夜短北宮長。<br /><span class="科">琴</span>禪心已似沾泥絮。<br /><span class="科">雲</span>海燕雙棲玳瑁梁。</p>
        
        <h2 id=ch14 class="chapter"><span class="齣題">第十四齣　詩案</span></h2>
        
        <p class="曲"><span class="牌">鳳凰閣</span><span class="科">章上</span>瓊樓玉殿。日對君王面。年來眼底妒奇才。暗地裝機設陷。欲酬心願。便恣意傾排逞舌尖。</p>
        
        <p class="白">自家章惇。才本刁頑。術偏險詐。鼠鑽倖穴。因而位列銅螭。狐假權門。自此威行金馬。最愛尋膻逐臭。直戇者難逃一筆全勾。習成婢膝奴顏。驕傲者竟使十年不調。生前詭計。但圖半世之榮。死後公評。遑惜萬年之罵。前與蘇子瞻。山河訂誓。本為管鮑之交。名位相傾。頓起孫龐之隙。奪卻鸞堤史職。謫為熊軾守臣。湖上築新堤。赤子僉嗟苦役。舟中了公事。黃堂共議鰥官。況復品題。更多譏謗。箱盈案積。盡為怨主之言。板刻石鏤。悉是嘲時之句。詩腸既索。毒手堪加。已曾分付御史舒亶動本劾他。約今日會議。恁的尚未來也。<span class="科">舒上</span>豈是麒麟種。休言獬豸新。全憑三寸舌。斷送滿朝人。<span class="科">相見介章</span>昨日下官所囑之事。不知稿已完否。<span class="科">舒</span>稿底已完。呈上求正。<span class="科">章看介</span>妙妙妙。中間如陛下發錢。以便貧民。則曰贏得兒童語音好。一年強半在城中。陛下明法以課群吏。則曰讀書萬卷不讀律。致君堯舜終無術。陛下興水利。則曰東海若知明主意。應教斥鹵變桑田。陛下謹鹽禁。則曰豈是聞韶解忘味。邇來三月食無鹽。此一段尤為懇切。<span class="科">舒</span>屬草雖由不肖。設謀實出恩臺。<span class="科">章</span>此本一上。這廝不獨削籍清朝。抑且置身圜土。使眾人魂驚魄落。舌結口鉗。則我輩後患永消。見福長保矣。</p>
        
        <p class="曲"><span class="牌">皂羅袍</span>誰識暗藏坑塹。奈腸摧李賀。筆夢江淹。弄得他青鋒入頸莫辭銛。紅光燒海寧逃焰。詞描月露。災生眼前。言霏珠玉。凶招舌尖。總懸河利口焉能辯。</p>
        
        <p class="白"><span class="科">舒</span>不是做人太狠。功名之會。最用附羶。勢利之場。猶如騎虎。要官做的。依違豪焰。在所不辭。傾軋善良。又誰能免。</p>
        
        <p class="曲"><span class="牌">前腔</span>只要宦途無險。且萋菲言惡。貝錦辭甘。誰教他六橋風雨絳桃鮮。兩行笙鼓紅妝艷。一生俠氣。遭人制箝。千秋傲骨。窮途自淹。誰知我腹裡陰藏劍。</p>
        
        <p class="落詩"><span class="科">章</span>省中啼鳥吏人稀。<br /><span class="科">舒</span>退食從容出每遲。<br /><span class="科">章</span>休問長安舊賓客。<br /><span class="科">舒</span>明朝應作斷蓬飛。</p>
        
        <h2 id=ch15 class="chapter"><span class="齣題">第十五齣　就逮</span></h2>
        
        <p class="曲"><span class="牌">喜遷鶯</span><span class="科">邁上</span>梅霖妒景。看絳染榴屏。綠沈藻井。角黍包金。香蒲切玉。是處龍舟飛競。蟬聲花外新。聞蝶夢牀頭初醒。向屏山見珠簾綴燕。華堂幽靜。</p>
        
        <p class="白">萬里家山一夢中。吳音漸已變兒童。每留蜀叟談終日。但覺蛾眉翠掃空。莫笑忘言真有道。自慚搜句百無功。年來蕭索虛齋臥。剩有題詩滿浙東。蘇邁克繩祖武。頗讀父書。詞苑飛龍。天孫為之奪彩。譚叢掞鳳。神女因此傾瀾。每舉筆而凌雲。似乘槎而犯斗。文既鮮于貝錦。詞復擲乎金聲。隨任到杭。幽居累歲。枕經籍史。銷燈火于三餘。襲冶承弓。覬風雲于一旦。且請父母。聊賞佳辰。爹媽有請。<span class="科">坡王雲上合</span></p>
        
        <p class="曲"><span class="牌">前腔</span>奇景。難畫處翠隱千山。映着湖光冷。五馬聲嘶。雙蛾影細。只為宦沈成病。孤琴響叶朱絃。翠筆淡描冰鏡。妝樓曉看荷香十里。猊爐煙燼。</p>
        
        <p class="白"><span class="科">相見介坡</span>孩兒請我出來。為着甚事。<span class="科">邁</span>時逢長夏。節屆端陽。願開麴米之尊。聊寄菖蒲之賞。<span class="科">坡</span>一門落魄。十口無家。有甚心情。還貪杯酌。<span class="科">王</span>佳節難逢。愁腸易破。且盡眼前之興。宜酣膝下之杯。<span class="科">坡邁</span></p>
        
        <p class="曲"><span class="牌">傾杯玉芙蓉</span>玉簟驚涼永晝清。絕勝蓬萊境。還堪恨椿樹含愁。萱草凝懷。棣萼懸情。我這裡清風半護珊瑚隱。他那裡斜照偏添石壁驚。<span class="科">合</span>金荷進。笑天涯遊子。問何時一鞭風雨杜鵑城。<span class="科">王雲合</span></p>
        
        <p class="曲"><span class="牌">前腔</span>十二欄翠色凝。望斷天南信。猛堪憐雨過蓮房。紅滿榴裙。調咽銀箏。湘簾日送花枝迥。寶篆香消煙縷沈。<span class="科">合前坡</span></p>
        
        <p class="白">我前日制得琵琶詩一首。西湖詩三首。朝雲可譜為曲調。以侑酒杯。<span class="科">雲</span>當得。</p>
        
        <p class="曲"><span class="牌">北寄生草</span>看鳳尾槽新。撥品龍香絃已增。歸舟數字驚魂迸。花絛半縷相思病。綸袍一曲風流性。又不是雲霞十里寂寥天。還勝卻畫圖五月清涼境。</p>
        
        <p class="白"><span class="科">坡</span>難逢花下開筵。復歌一二。<span class="科">雲</span>惟欲尊前進酒。不憚再三。</p>
        
        <p class="曲"><span class="牌">北對玉環帶過清江引</span>江上風清。門前遇故人。屋裡雲生。湖中膾玉鱗。初試越羅新。還妝畫榜行。魚釣靴刀相逢幽夢醒。朝曦迎客繁華境。瀲灧晴光映。黃帽雨中遊。白苧閒時聽。把西湖比西子真堪並。<span class="科">淨丑扮校尉持手扭上</span></p>
        
        <p class="曲"><span class="牌">不是路</span>千里奔程。索盡狂詞豈六丁。<span class="夾白"><span class="科">校</span>門上人那裡。<span class="科">坡</span>使者到此何幹。<span class="科">校</span></span>從容聽。官家有旨逮蘇卿。<span class="夾白"><span class="科">坡</span>為着何事來。<span class="科">校</span></span>莫逡巡。更搜詩句為憑證。速負書囊帶月行。<span class="科">坡</span>魂難定。如今應落山雞穽。孤忠空勁。孤忠空勁。</p>
        
        <p class="白"><span class="科">校</span>相公平日所制之詩。俱要取解朝廷。<span class="科">坡</span>只有二詩。現在案頭。<span class="科">校</span>難道只有二詩。大家去搜尋則個。<span class="科">做搜介一校云</span>這一本是昭明文選。<span class="科">一校云</span>這一本是六祖壇經。<span class="科">一校云</span>這一本是漢刻蘭亭帖。<span class="科">一校云</span>這一本是晉繪輞川圖。<span class="科">一校云</span>胡說。晉朝不聞有輞川圖。<span class="科">一校云</span>亂話。漢朝難道有蘭亭帖。<span class="科">王</span>相公儘日題詩。本欲名山之貯。連年索句。宜為學海之藏。不想因此怖人。抑且由之賈罪。奈何奈何。<span class="科">坡</span>昔日有人被召。其妻贈詩曰。再休落魄躭杯酒。更莫猖狂喜賦詩。今日捉將官裡去。這回斷送老頭皮。卿今日獨不能作一詩贈我耶。<span class="科">王作笑介坡</span>夫死生有命。何必介懷。第忠佞無分。不能消恨。須即離吳地。速赴汴京。快遣蒼頭。報知白首。咳。嘆我蘇子瞻呵。</p>
        
        <p class="曲"><span class="牌">山坡羊</span>氣冲冲枯波欲迸。恨匆匆驚魂無定。慘淒淒孤忠見疑。哭啼啼肝膽憑誰罄。嘆伶仃。青衫淚亂傾。飛鶤無奈牢籠緊。千里風塵。半行音信。吞聲。一劍空教毛羽輕。傷情。三尺堪悲煅煉成。<span class="科">二校作催促起程介王雲合</span></p>
        
        <p class="曲"><span class="牌">前腔</span>恨封姨欺花偏緊。怨青娥侵荷忒勁。似啼烏更深亂悲。這遊魂落落誰相問。斷腸聲。孤猿三峽愁難醒。鵰鶚呼風。蛟龍落穽。偏驚。不斷殘陽一片明。孤行。又是蒲帆半幅程。</p>
        
        <p class="白"><span class="科">琴上</span>天有不測風雷。人有旦時禍福。我琴操業已為尼。忽聞蘇老爺被逮。須索送他則個。<span class="科">相見介坡</span>只因饒舌。遭此斷腸。謝卿唱疊驪駒。恨我災成鼠雀。<span class="科">琴</span>罪孤臣子既謫。堪悲雪上加霜。起公論于未湮。定擬雲開見日。<span class="科">坡</span>就此分別。莫得稽遲。</p>
        
        <p class="曲"><span class="牌">憶多嬌</span>愁難說。冤莫泄。花開偏是遭霜雪。淚染胭脂雙袖血。<span class="科">合</span>愁魂斷絕。愁魂斷絕。轉眼英雄挫折。<span class="科">王雲</span></p>
        
        <p class="曲"><span class="牌">鬭黑麻</span>腸斷淒風。心摧破月。怕翠印羞蛾。紅潮滿頰。憂莫寫。計難設。路草霜雕。池蓮粉歇。<span class="科">合</span>幽懷迸裂。回頭瞻殿闕。病鳥聲哀。飛鴻翅折。<span class="科">邁</span></p>
        
        <p class="曲"><span class="牌">憶多嬌</span>悶轉結。心更熱。隔斷天閽難剖雪。空灑啼痕添哽咽。<span class="科">合前琴</span></p>
        
        <p class="曲"><span class="牌">鬭黑麻</span>纔上秦樓。又奔漢月。怕回首天涯。殘笳聲徹。愁更疊。形還孑。你離恨淒涼。我夢魂飛越。<span class="科">合前坡</span></p>
        
        <p class="曲"><span class="牌">鷓鴣天</span>漂零風雨苦離家。愁殺無情白鼻騧。<span class="科">王</span>共道魚腸埋楚岸。<span class="科">雲</span>誰憐鵩鳥賦長沙。<span class="科">邁</span>愁似織。淚如麻。<span class="科">琴</span>不堪枯樹隱殘霞。<span class="科">合</span>應悲去路霜前草。莫問歸期陌上瓜。</p>
        
        <h2 id=ch16 class="chapter"><span class="齣題">第十六齣　生離</span></h2>
        
        <p class="曲"><span class="牌">夜遊湖</span><span class="科">潁秦同上潁</span>世事千秋悲掣肘。念鴒原早晚含愁。<span class="科">秦</span>冤雪飛空。怒虹貫日。鬵釜隔忠懷誰剖。</p>
        
        <p class="白">明月不長圓。君恩有時薄。早知行路難。可不老丘壑。<span class="科">相見介潁</span>小弟舊自理官。召居諫院。避人焚草。儘懷匡主之心。逢使寄梅。空滴思親之淚。況鶺鴒原上。既惜離群。而鵷鷺班中。寧甘久別。且吾兄之事。由王介甫餘虐。以兆禍胎。嗣章子厚當權。遂張讒口。小弟正欲上書閶闔。解職救兄。還期借劍尚方。奮身誅佞。更鞭王介甫九原白骨。庶顯蘇子瞻一點丹心。既事同兄弟。反兵之讎可報。而途分邪正。蓋棺之論始彰。出自痛腸。裁諸尊意。<span class="科">秦</span>麟愁鳳泣。弟兄固當叩閽。兔死狐悲。親戚亦宜伏闕。第聖主之威方熾。奸惇之焰正張。倘起株連波及之謀。不無林木池魚之禍。則彼奸愈恣。勢若崩山。我黨益孤。眾將下石。不如徐竢。可作後圖。<span class="科">潁</span>真為讜論。敢不敬從。兄嫂想即進城。我輩自當出郭。<span class="科">秦</span>同迎遠駕。聊洗愁襟。<span class="科">潁</span></p>
        
        <p class="曲"><span class="牌">黃鶯兒</span>荊樹隔三秋。怯魂飛不繫舟。池塘春草添僝僽。雙龍頓愁。孤鴻怎投。悲啼怕是相逢又。<span class="科">合</span>恨悠悠。洛陽雖好。不是舊時遊。<span class="科">秦</span></p>
        
        <p class="曲"><span class="牌">前腔</span>蹇步恨驊騮。嘆英雄老黑裘。何緣更掉風波口。魚梁餌浮。蛛簷網投。謫居那得蓬萊又。<span class="科">合前暫下坡王雲邁同上</span></p>
        
        <p class="曲"><span class="牌">夜遊湖</span>落魄何曾重索酒。罹風波羞殺盟鷗。淚灑巾邊。禍來天上。淒涼債憑誰消受。</p>
        
        <p class="白"><span class="科">坡</span>千首文章二頃田。囊中未有一文錢。算來卻是能言鴨。驚破王孫金彈丸。自家蒙旨逮繫。將到京師。你看垂楊起恨。亂草生愁。好不感傷人也。<span class="科">坡邁</span></p>
        
        <p class="曲"><span class="牌">黃鶯兒</span>疲馬不勝愁。鎮悲看水獨流。楚雲滄海羞回首。魚嗟鼎遊。蛟悲涸投。帆歸錦水何時又。<span class="科">合前王雲</span></p>
        
        <p class="曲"><span class="牌">前腔</span>雨度渭城頭。看斜暉隱亂流。蛾眉蹙損湘江口。囊嘶蒯緱。裙寒石榴。荳花況落村籬又。<span class="科">合前潁秦上</span></p>
        
        <p class="白">百年世事如流水。一旦相逢怯夢魂。<span class="科">相見介</span></p>
        
        <p class="曲"><span class="牌">哭相思</span>頃刻重相攜手。好教人血淚雙流。</p>
        
        <p class="白"><span class="科">坡</span>忠而見謗。冤莫可伸。屈首受辜。愁腸怎浣。想當初呵。</p>
        
        <p class="曲"><span class="牌">啄木兒</span>離千里。寄一州。潦倒西湖閒煮酒。又誰知九尾妖狐。卻驅人萬火奔牛。災來平地風波驟。詩題彩管遭讒詬。鎩羽西風雁影羞。</p>
        
        <p class="白"><span class="科">坡</span>夫人邁兒與朝雲。可暫寓在叔叔衙中。徐為歸計。<span class="科">王雲邁</span></p>
        
        <p class="曲"><span class="牌">前腔</span>黃金盡。血淚稠。回首芳菲逐水流。被奸雄蠆肆懸河。寄妻孥鴻宿荒洲。東風殢得紅顏瘦。枯鱗望斷西江口。雨慘雲愁咽楚謳。</p>
        
        <p class="白"><span class="科">潁</span>義不反兵。怒還指髮。但重閽有阻。綿力難支。徒悲淚灑風前。未得冤鳴日下。</p>
        
        <p class="曲"><span class="牌">三段子</span>無端起愁。恨萋萋繁霜頓秋。何須怨尤。料溶溶浮雲便收。明朝擬候長楊漏。忠冤難向明庭剖。只得把手孤悽。有淚空流。</p>
        
        <p class="白"><span class="科">秦</span>室裡災來。須得纓冠相救。舟中浪起。豈容袖手旁觀。第口舌難爭。肝腸徒痛耳。</p>
        
        <p class="曲"><span class="牌">前腔</span>豺狼肆謀。這詩章偏來浪搜。鸞凰被囚。這冤懷何時便勾。堪憐同室人相鬭。扁舟浪起魂相搆。你看瞇目糊心。誰念忠猷。</p>
        
        <p class="白"><span class="科">內云</span>聖上有旨。將蘇軾發到西臺會問。須索赴審。毋得稽遲。<span class="科">眾哭介潁秦</span>不肖輩業在官聯。恐生吏議。邁兒伏事便了。</p>
        
        <p class="曲"><span class="牌">歸朝歡</span><span class="科">合</span>危途裡。危途裡。心中暗愁。遭狼毒。難教寬宥。臨崖馬。臨崖馬。韁繩怎收。從今去。端只是花殘玉剖。堪恨雨翻雲覆加凶手。波飛浪起張讒口。怎拚得萬里微骸覆一抔。</p>
        
        <p class="落詩"><span class="科">秦</span>何事闌干淚濕衣。<br /><span class="科">坡</span>請君看取鬢邊絲。<br /><span class="科">潁</span>丈夫漂蕩今如此。<br /><span class="科">雲</span>卻話巴山夜雨時。</p>
        
        <h2 id=ch17 class="chapter"><span class="齣題">第十七齣　廷讞</span></h2>
        
        <p class="曲"><span class="牌">步蟾宮</span><span class="科">淨扮張操丑扮李定上</span>聖主威靈嚴斧鑕。恁吾儕羅織何辭。高才何事莽題詩。惹得浮雲蒙蔽。</p>
        
        <p class="白"><span class="科">張</span>下官知諫院張操是也。<span class="科">李</span>下官御史中丞李定是也。蒙旨着我兩人勘問蘇軾。須登政事堂者。<span class="科">張</span>蘇軾以詩謗主。其罪似未甚重。昨日章子厚着我輩重處他。老先生意下何如。<span class="科">李</span>章子厚乃朝廷重臣。敢不唯命。<span class="科">眾稟介</span>蘇爺到了。<span class="科">坡上</span></p>
        
        <p class="曲"><span class="牌">前腔</span>萬死空悲揮涕淚。遭奇禍自嘆淒其。人生朝露怯煙飛。此際愁懷誰訴。</p>
        
        <p class="白"><span class="科">相見介張</span>聖旨着下官勘問老先生。須得從實供招。免受刑法。<span class="科">坡</span>我且問你。蘇軾有何罪可招。<span class="科">張</span>聽我道來。</p>
        
        <p class="曲"><span class="牌">錦纏道</span>謫居時。怨君王揮毫賦詞。兀自個行短心癡。<span class="夾白">朝廷發錢。本以濟民。你說道</span>音語兒童鎮日裡城中住馳。<span class="夾白">朝廷興水利。你說道</span>變桑田東海應知。<span class="夾白">朝廷禁鹽。又說道</span>解齊韶三月無滋。俱作數行題。只圖個懸河掉電。准備着呼霜搶地。蟬聲吹赭衣。早悔卻從前作事。笑區區三寸惹災危。</p>
        
        <p class="白"><span class="科">坡</span>這詩雖是蘇軾做的。其實出于無心。朝廷安得以此罪天下士。</p>
        
        <p class="曲"><span class="牌">前腔</span>論當初。荷君恩金蓮賜歸。弟和兄侍立銅螭。為訛言向三刀迴避。本是木天樓青藜校詞。翻做控蒲鞭五馬聲嘶。雖則是浪題詩。止不過消磨歲月。誰敢把明庭譏刺。說起痛傷悲。這一派忠冤誰洗。恨天閽釜隔淚淒淒。</p>
        
        <p class="白"><span class="科">李</span>你譏謗朝廷。有不臣之意。<span class="科">坡</span>那見得不臣。<span class="科">李</span>聽我道來。</p>
        
        <p class="曲"><span class="牌">前腔</span>築蘇堤。六橋邊紅裙醉攜。霜毫弄暗裡相觭。逞風騷將心事都付錦箋題。道朝廷遠謫去憂心如厲。因此上殘蕉獨賦向隅悲。試讀檜枝詞。掉舌刺當時。這根株深泉無曲處。分明是妒殺九重飛。便是吟風情致。怎說得世間惟有蟄龍知。</p>
        
        <p class="白"><span class="科">坡</span>我自詠檜。何預朝廷。</p>
        
        <p class="曲"><span class="牌">前腔</span>淚空揮。恨奸邪把忠良禁持。心中事惟有天知。誰着你指鳳為鴟。做不得醉陶潛霜籬酒卮。拚則個笑東門黃犬難攜。浪灑着青衫眼淚。便燃枝焚雉。千載汗青詞。應寫着忠懷俠氣。便魂飛劍底又何悲。</p>
        
        <p class="白"><span class="科">邁上</span>白首空依主。丹心漫對人。自家蘇邁。蒙叔叔分付。前來打聽父親消息。且在此伺候則個。<span class="科">張</span>我和你且做審語。將犯人發到獄中便了。<span class="科">眾做拽坡出介邁見坡介</span>呀爹爹。如何是好。<span class="科">坡</span>這都是章惇這廝囑託了問官。我也有口難辯。如今我到獄中。倘朝廷有害我消息。你送飯時。須將魚為膾。使我知覺便了。<span class="科">邁</span>曉得了。<span class="科">哭介</span></p>
        
        <p class="曲"><span class="牌">古輪臺</span>各含悲眼看。頃刻踏危機。一生詩舌偏為崇。孤燈夜雨。枯樹寒灰。都付與圜室螢飛。雲度天邊。黛消閨裡。淒涼更有斷腸詩。怕依叢煬竈指日間難免誅夷。寄語着堂前白雪。房中紅粉。階邊碧棣。回首頓分離。徘徊望。不知何日赦金雞。</p>
        
        <p class="白"><span class="科">坡邁下介張</span>審語已成。不免先去回覆章相公。把與他看過。然後奏聞便了。<span class="科">李</span>正該如此。</p>
        
        <p class="落詩"><span class="科">張</span>可憐桃李斷腸花。<br /><span class="科">李</span>冷露無聲恨獨賒。<br /><span class="科">張</span>誰念為儒逢世難。<br /><span class="科">李</span>卻令今日死君家。</p>
        
        <h2 id=ch18 class="chapter"><span class="齣題">第十八齣　聞繫</span></h2>
        
        <p class="曲"><span class="牌">唐多令</span><span class="科">老程上</span>遊子客途賒。傷心盼漢槎。遠書無雁到雲中。隔在盈盈衣帶。愁亂草。咽清笳。</p>
        
        <p class="白">西山煙雨捲疎簾。北戶星河落短簷。不獨江天解空闊。地偏心遠似陶潛。<span class="科">老</span>夫人。自解一官。又經數載。軾兒謫任武林。未獲賜環消息。轍兒召居諫院。猶然落魄規模。兼之雁斷衡陽。魚沈湘浦。當此桑楡之景。不勝鹽米之愁。<span class="科">程</span>雖是如此。但二子壯歲服官。兩人暮年無恙。亦為幸耳。<span class="科">老</span></p>
        
        <p class="曲"><span class="牌">桂枝香</span>青門豪邁。終南瀟灑。心驚賓雁雙翰。目斷孤雲一帶。誰憐鬢華。誰憐鬢華。空有羅襟淚下。秋懷誰寫。盼天涯。吳越低孤樹。河梁隱暮鴉。<span class="科">程</span></p>
        
        <p class="曲"><span class="牌">前腔</span>歸期有在。歡娛有待。忘憂砌草慵看。夜合庭花空對。川原望賒。川原望賒。誰為淒涼償債。況兼窮敗。恨無涯。雨擊庭前幌。風敲窗上紗。</p>
        
        <p class="白"><span class="科">僕上</span>才名果累人。風塵到林莽。鴻飛雖冥冥。其奈遭天網。報知太老爺太夫人。大老爺不好了。<span class="科">老程</span>為着甚事。你快說來。<span class="科">僕</span>被舒御史所劾。就逮進京。性命尚不可知。<span class="科">老程哭介</span>原來兒子遭了奇禍。兀的不痛殺我也。<span class="科">僕</span>太老爺太夫人且寬懷。吉人天相。或有脫禍的日子。<span class="科">老</span></p>
        
        <p class="曲"><span class="牌">醉扶歸</span>怨題詩筆底飛光怪。披忠簡上惹危災。本圖他風暖牡丹開。又誰知霜勁芙蓉敗。<span class="夾白">兒呵。</span>他風流頓折豫章材。我悲啼怎避西河害。<span class="科">程</span></p>
        
        <p class="曲"><span class="牌">前腔</span>落牢籠怎了鄒陽債。這禍根苗端為子雲才。怕堂怡燕雀盡為灰。鼎遊麟鳳寧辭醢。我堂前顒望鹿車來。他天涯剩有驪珠灑。</p>
        
        <p class="曲"><span class="牌">尾聲</span>淚滿腮。心驚駭。孤忠偏是致人猜。弄得我夢斷斑衣兩鬢皚。</p>
        
        <p class="落詩"><span class="科">程</span>淒淒遊子若飄蓬。<br /><span class="科">老</span>凍雪摧殘塞上鴻。<br /><span class="科">程</span>愁別自驚千里外。<br /><span class="科">老</span>可憐半死白頭翁。</p>
        
        <h2 id=ch19 class="chapter"><span class="齣題">第十九齣　飯魚</span></h2>
        
        <p class="曲"><span class="牌">梨花兒</span><span class="科">淨扮獄吏上</span>人做官兒件件有。我偏靠着赭衣囚。索些錢兒索些酒。<span class="夾白">嗏。</span>這樣官兒不如狗。</p>
        
        <p class="白">自家獄官便是。前日蒙上司發得罪人在此。叫做什麼蘇軾。妝模做樣。真是蘇州式樣。這也不在話下。舊例進監的有些見面錢油火錢。他如今一些也不採。可惱可惱。不免待他出來。處置他一番。多少是好。<span class="科">坡上</span></p>
        
        <p class="曲"><span class="牌">十二時</span>南冠空自愁。奈極目蒼雲遠岫。衣上蒙塵。管中生僽。日夕含啼。況復傷秋。看腸斷西風時候。</p>
        
        <p class="白">我欲歸休瑟漸稀。堪悲秋着赭囚衣。多情白髮三千丈。無用蒼波四十圍。晚覺文章真禍藪。誰知富貴有危機。不堪寂寞文園令。坐聽寒蛩徹夜啼。自家坐誣入獄。抱怨泣囚。萬里關山。時切白雲之望。千秋塵土。怕為赤族之誅。當此新秋。頓添幽恨。<span class="科">獄吏</span>你這犯人是那的麼。舊例錢也不送我些。是何道理。<span class="科">坡</span></p>
        
        <p class="曲"><span class="牌">紅衲襖</span>我本是待漏的列鵷行冠蓋儔。操觚的煥蛇神詞賦首。端只為墨狼驕飛越三江口。因此上劍龍嘶淒涼八月舟。到做了楚大夫銅版羞。怎免得賈大傅承塵疚。怕對西風弄蒯緱。</p>
        
        <p class="白"><span class="科">獄吏</span>你卻緣來是一位官長。然官無大小。要錢一般。依你這等說來。你難道不要錢的。我如今謀得這個風憲衙門。也要撰些銀子。拿回去造屋買田。供家養眷。都似你這樣一錢不捨。我難道在此吸風。也用動個本。乞骸骨歸田了。<span class="科">坡</span></p>
        
        <p class="曲"><span class="牌">前腔</span>我雖則是挽熊車四海遊。只落得妒蚨錢偏不受。做不得無心雲自迷巒岫。識倦禽還覓樹頭。怕泣華亭被鶴羞。痛鍾山遭猿詬。只落得血淚愁深咽不流。</p>
        
        <p class="白"><span class="科">僕上</span>好將呂望魚。送與賓王獄。自家蘇傑便是。大爺在獄。連日是大官人送飯。今日大官人尋鄉親寄書去了。因二爺差我送飯在此。不免進去則個。<span class="科">獄吏</span>到那裡去。<span class="科">僕</span>是蘇二爺差來的。望乞放我進去。<span class="科">坡見介</span>留飯在此。你先回去罷。<span class="科">僕</span>誰想文園客。翻為羌里囚。<span class="科">下介坡看魚介</span>不好了。恁的飯中有魚。是死期到了。<span class="科">泣介</span></p>
        
        <p class="曲"><span class="牌">小桃紅</span>丁頭就網。𩷧<a epub:type="noteref" href="#char01"><sup>註</sup></a>尾吞鉤。涸轍苦相投也。縱壑知無日。含餌自空羞。思比目。淚偏流。謾說道躍龍門。遊鳳池。占鰲頭也。發笱摧梁遑恤後。如今呵。骨鯁生愁。卻向釜中遊。</p><aside epub:type="footnote" id="char01"><p>「⿰魚赤」</p></aside>
        
        <p class="白">死期既逼。活路無尋。不免題詩二首。寄去子由。一則與他永訣。二則報與雙親。<span class="科">做題詩介獄吏</span>你只因題詩。致有今日。兀的尚要弄筆頭也。<span class="科">坡</span></p>
        
        <p class="曲"><span class="牌">下山虎</span>龍鱗空觸。鯨甲驚秋。盆覆冤誰照。難沾帝澤優遊。做不得渭水英雄。反學了湘潭怨尤。想雙鯉緘書淚自流。到不如濠上忘機彀。日在鼉宮蛟藪。終難振鬛西江口。看魚腸自羞。豈是長鋏歌聲丙穴愁。</p>
        
        <p class="詩"><span class="科">吟詩介</span><br />柏臺霜氣夜淒淒。風動琅玕月向低。<br />夢遶雲山心似鹿。魂飛湯火命如雞。<br />額中犀角真吾子。身後牛衣愧老妻。<br />他日神遊定何所。桐鄉知葬浙江西。<br />聖主如天萬物春。小臣愚暗自亡身。<br />百年未了須還債。十口無家更累人。<br />是處青山可藏骨。他時夜雨獨傷神。<br />與君今世為兄弟。更結來生未了因。</p>
        
        <p class="白"><span class="科">獄吏</span>想這詩又是怨謗朝廷的了。不免搶去首他。<span class="科">做奪詩介</span>仍揮三寸管。更惹九重威。<span class="科">下坡</span>我做得幾句詩。本欲寄與子由。不想又被獄吏搶去。真好苦人也呵。</p>
        
        <p class="曲"><span class="牌">蠻牌令</span>江湖隱不能彀。泉石居難自由。拚魚腹埋身無蔽肘。龍陽棄枯肆遊。避不得身烹鼎鑊。悔當初莽惹綸鉤。<span class="夾白">要尋條活路呵。</span>猛想到鱸肥早秋。又何殊緣木相求。</p>
        
        <p class="曲"><span class="牌">尾聲</span>遊鱗恨落他人後。桃花流水半含愁。今夜呵怨氣冲冲結蜃樓。</p>
        
        <p class="落詩">向晚茫茫發旅愁。<br />無窮歸思滿東流。<br />中宵能得幾時睡。<br />空戴南冠學楚囚。</p>
        
        <h2 id=ch20 class="chapter"><span class="齣題">第二十齣　控代</span></h2>
        
        <p class="曲"><span class="牌">點絳唇</span><span class="科">末扮黃門官上</span>宮燭燒紅。更籌初送。祥雲擁。靴上霜濃。天樂簫韶動。</p>
        
        <p class="白">月照千門響珮環。東華光曙映南山。仙音一派飛龍近。香氣先傳鵷鷺班。自家黃門官是也。今當早朝時分。恐有百官奏事。只得在此伺候。<span class="科">潁上</span></p>
        
        <p class="曲"><span class="牌">么</span>客淚沾風。鄉雲入夢愁懷重。敢叩銅龍。要把孤忠控。</p>
        
        <p class="白">鴻雁已驚折足恨。鶺鴒偏抱覆盆冤。下官蘇轍。因兄坐誣成獄。眾奸攢害。百口難分。特來叩闕陳情。願得解官贖罪。今値早朝。竟入則個。<span class="科">朝見山呼介黃門</span>朝見已畢。百官退班。<span class="科">潁</span>臣有小疏。冒奏天顏。<span class="科">黃門</span>有何文表。就此披宣。<span class="科">潁</span></p>
        
        <p class="曲"><span class="牌">刮鼓令</span>蘇轍奏堂皇。念臣兄沐寵光。災起詩詞投犴狴。羅摭誰憐裂痛腸。六月恨飛霜。便毫揮珠玉豈為嘲謗。願吾皇威霽春陽盎。莫令冤淚涴衣裳。</p>
        
        <p class="白"><span class="科">黃門</span>想蘇軾自負奇才。覬臻顯秩。今置外郡。中多觖望耳。<span class="科">潁</span></p>
        
        <p class="曲"><span class="牌">前腔</span>三刀治績揚。節懸魚頌素羊。敢把朝廷來譏諷。抹月批風聊自徜。手足義偏長。願褫臣職歸林莽。好將縲絏孤臣放。莫教風雨斷人腸。</p>
        
        <p class="白"><span class="科">黃門</span>下官與你轉達天聽。你且退在朝房候旨。<span class="科">獄吏上</span>劍佩猶含露。旌旗尚帶星。小官獄吏。搶得蘇軾詩詞二首。特來奏聞聖上。<span class="科">黃門</span>獄吏有何文表。就此披宣。<span class="科">獄吏</span>臣獄吏拾得蘇軾怨詩。</p>
        
        <p class="曲"><span class="牌">前腔</span><span class="夾白">他道是</span>惆悵柏臺霜。動琅璫月向窗。夢遶雲山心似鹿。魂魄如雞怖火湯。犀角是兒郎。牛衣身後蘭閨望。神遊他日知何向。浙江西去葬桐鄉。</p>
        
        <p class="白"><span class="科">黃門</span>你且出在午門外聽旨發落。<span class="科">下介潁</span>你是什麼官兒。在此奏事。<span class="科">獄吏</span>小官是獄吏。搶得蘇軾怨詩二首。特奏朝廷。<span class="科">潁</span>詩中怎麼樣說。<span class="科">獄吏</span></p>
        
        <p class="曲"><span class="牌">前腔</span><span class="夾白">他道是</span>聖德似春光。恨愚臣身自亡。最苦百年難了債。十口無家淚雨汪。白骨向山藏。他時夜雨神還愴。與君今世相親傍。來生更結弟兄行。</p>
        
        <p class="白"><span class="科">潁</span>此詩乃是寄與兄弟的。如何說他怨謗朝廷。這官好生無禮。<span class="科">獄吏</span>與你何干。<span class="科">潁</span>你不曉得我就是他兄弟麼。<span class="科">獄吏</span>如此得罪了。<span class="科">黃門上</span></p>
        
        <p class="曲"><span class="牌">神仗兒</span>恩波浩蕩。恩波浩蕩。觀仁過黨。況鳴冤疏上。兼筆底情詞悲愴。須曲赦。謫黃岡。</p>
        
        <p class="白">聖旨說。精誠之佐。每緣詞賦寫忠。大度之君。不以文章罪士。今蘇軾情揮兔管。怨主之心實無。蘇轍血灑螭頭。救兄之念甚切。且覽獄中之作。情甚宜矜。則知疏內之詞。忠猶可亮。㚲發為黃州團練副使安置。謝恩。<span class="科">獄吏</span>我本欲假公濟私。誰想他因禍得福。有何面目再見蘇公。<span class="科">下潁</span></p>
        
        <p class="曲"><span class="牌">滴溜子</span>蒙聖主。蒙聖主天恩高曠。離圜土。離圜土謫居遐壤。追憶前王寵貺。金蓮撤殿前。奇才曾奬。看萬里孤臣。飲惠無疆。</p>
        
        <p class="曲"><span class="牌">尾聲</span>一朝提挈雲霄上。泛扁舟楚江凝望。怕巫峽孤猿泣夜長。</p>
        
        <p class="落詩">目傷留滯去關東。<br />露冷蓮房墜粉紅。<br />今日莫論腰下組。<br />楚雲滄海思無窮。</p>
        
        <h2 id=ch21 class="chapter"><span class="齣題">第二十一齣　重貶</span></h2>
        
        <p class="曲"><span class="牌">金蕉葉</span><span class="科">雲抱子同王上合</span>千思萬思。滯他鄉愁腸縈係。有誰憐犴狴傷秋。還喜卻熊羆呈瑞。</p>
        
        <p class="誦"><span class="牌">訴衷情</span>燒殘絳燭淚成痕。街鼓震黃昏。碧雲又阻佳期。斜月又侵門。　　<span class="科">雲</span>愁永夜。拂寒裀。待誰溫。夢蘭憔悴。擲菓淒涼。兩處消魂。</p>
        
        <p class="白"><span class="科">王</span>自從寄寓京師。每日思歸鄉國。時驚飛雁。人誤書麞。第無春日之溫。頓起秋風之感。<span class="科">雲</span>時悲旅食。再換征衣。既因離別銷魂。復為死生厪念。眾張讒口。雖多下石之謀。天相吉人。諒有解網之日。<span class="科">王</span>朝雲。你那裡知道。</p>
        
        <p class="曲"><span class="牌">羅江怨</span>秋楡着影稀。鄉關望迷。舊遊何處贈支機。怕孤鵬折翼怯風吹也。鏡裡青鸞。羞舞當時翅。鴻隨楓葉飛。淚從金井澌。慮等閒玉向秦庭碎。<span class="科">雲</span></p>
        
        <p class="曲"><span class="牌">前腔</span>凝妝蹙翠眉。幽情怕題。鏡臺膏沐為誰施。怕簫聲永斷玉樓悲也。衰柳斜陽。一望頻吁氣。孤衾君夢飛。寒燈妾淚垂。何時夜話牀頭細。<span class="科">坡上</span></p>
        
        <p class="曲"><span class="牌">金蕉葉</span>魂飛夢飛。又訝長途日暮。脫鉤魚見月猶驚。離弦鳥聞風還怖。</p>
        
        <p class="白"><span class="科">相見介王</span>呀。相公回了。相公既逭三尺。朝雲又添一丁。二喜駢臻。一門胥慶。<span class="科">坡</span>既逃犴狴之災。又獲麒麟之瑞。快抱兒子過來。待我贊他幾句。人家生子愛聰明。我被聰明誤一生。但願此兒愚且蠢。無災無難到公卿。<span class="科">王</span>贊得好。<span class="科">坡</span>蒙旨安置。蠲吉起程。奈楚地荒涼。難停馬足。況蜀江寂寞。正候蛾眉。卿且回家。吾當赴任。</p>
        
        <p class="曲"><span class="牌">羅江怨</span>雙輪千里馳。荒涼怎支。秋河隔在數峰西。只怕迢遙路遠損雙眉也。一捻香娃。怎向他州去。我東征湘水湄。你西歸蜀道隈。好殷勤寄卻堂前淚。</p>
        
        <p class="白"><span class="科">王</span>相公千里遠行。豈容孤另。舅姑百年暮景。最是淒其。待妾歸家。親供菽水。朝雲隨任。奉薦衾裯。<span class="科">雲</span>庶難擬嫡。敢當寵擅專房。妾可侍姑。惟願早歸故國。<span class="科">坡</span>下官之心。亦知未妥。夫人之命。豈可有違。朝雲隨我之黃。邁兒奉母歸蜀罷。<span class="科">王</span></p>
        
        <p class="曲"><span class="牌">前腔</span>相逢頃刻時。離情又催。心如膏火有誰知。伯勞東去燕西飛也。一縷香魂。便逐流波逝。<span class="科">雲</span>我羞描鏡裡眉。你空彈絃上絲。雲收雨散頻揮涕。<span class="科">潁秦邁同上</span></p>
        
        <p class="曲"><span class="牌">臘梅花</span>離情萬斛空自悲。鄉關一望雲遮蔽。寄語秋雁飛。尊酒庭前。一樹垂楊折與誰。</p>
        
        <p class="白"><span class="科">相見介坡</span>丈夫蹇謫黃岡。妻子遄歸錦水。何殊星散。怕見雲飛。<span class="科">潁秦</span>方脫赭衣。又遊赤壁。安得輪生四角。堪憐腸斷九迴。聊進離尊。敢言祖道。<span class="科">進酒介坡</span></p>
        
        <p class="曲"><span class="牌">園林好</span>吾今去銅堤路迷。關山遠金壺水低。羞孤劍遐荒遠滯。知甚日返京圻。知甚日訪庭幃。<span class="科">潁</span></p>
        
        <p class="曲"><span class="牌">前腔</span>尊前酒鴒原可悲。風前淚鴻洲謾揮。怎忍得臨岐牽袂。知甚日得雙飛。知甚日得同棲。<span class="科">秦</span></p>
        
        <p class="曲"><span class="牌">江兒水</span>萬里驪歌沸。三秋雁影稀。玉陽險道難迴避。瀟湘一望應無際。林端楓染離人淚。猶自臨行寄語。便是雪調驚人。休被霜毫為祟。<span class="科">王</span></p>
        
        <p class="曲"><span class="牌">前腔</span>籠裡舒鵬翅。鞭鞘促馬蹄。千山不掩愁來路。紅顏含涕三川去。青衫應灑長沙淚。<span class="科">對雲低唱</span>暗對湘娥細語。你那裡雨濕征鞍。我這裡香銷孤被。<span class="科">雲</span></p>
        
        <p class="曲"><span class="牌">五供養</span>瑤琴欲碎。寶鏡無輝。環珮空歸。楚山雲外斷。蜀國望中迷。況是深宮腰細。卻難禁霜雕風殪。相公呵。馬嘶驚蝶夢。夫人呵。鸞舞恨蛾眉。真是兩處相思。一般縈係。<span class="科">邁</span></p>
        
        <p class="曲"><span class="牌">玉交枝</span>西風愁緒。看天邊霜紅亂飛。椿枝影薄禁風刺。進螺杯無限欷歔。斑斕羞舞西去衣。啼喉偏咽東流水。還恨着荒涼路微。望不斷千山盡期。<span class="科">合</span></p>
        
        <p class="曲"><span class="牌">川撥棹</span>臨期淚灑。秋雲千萬縷。望新亭遠草萋萋。望新亭遠草萋萋。又何年相逢酒卮。看雙鴛各自啼。恨雙鴻兩處飛。</p>
        
        <p class="曲"><span class="牌">尾聲</span>臨行浪發青衿淚。隔斷雲泥人世。方信今朝是別離。</p>
        
        <p class="落詩"><span class="科">坡</span>出盡平川未到家。<br /><span class="科">王</span>多情長自惜年華。<br /><span class="科">邁</span>此時相見又相別。<br /><span class="科">雲</span>水自潺湲日自斜。</p>
        
        <h2 id=ch22 class="chapter"><span class="齣題">第二十二齣　蜀晤</span></h2>
        
        <p class="曲"><span class="牌">逍遙樂</span><span class="科">老程攜稍水上合</span>天際空回首。萬里鸞書何處有。金風羞自訪西疇。蒼雲懸念。翠嶂凝愁。黃菊驚秋。</p>
        
        <p class="白"><span class="科">老</span>自家老泉是也。因軾兒下獄。轍兒滯京。離恨一天。愁懷萬種。訪女兒于別墅。偕老拙而同舟。木落孤村。雅覽山川之勝概。稻香故苑。兼看臧獲之收成。</p>
        
        <p class="曲"><span class="牌">金井水紅花</span>霞滴楓如染。霜凝草易秋。遙望鳳凰洲。淚空流。青猿聲鬭。猛憶他鄉遊子。怕見水中鷗。恨千里客淹留也囉。看丁開丹嶂。翠合蒼屏。馬拂仙雲。目斷萊衣雙袖。千莖白髮。淒淒賦愁。三江紅蓼。頻頻上樓。桑楡無主。怎度黃昏候。</p>
        
        <p class="白">不免泊舟在此。隨喜片時。<span class="科">王邁攜稍水上合</span></p>
        
        <p class="曲"><span class="牌">前腔</span>歸路隨鴻影。愁懷賦鷁舟。畫角半驚秋。恨悠悠。朱顏非舊。遙憶湘雲楚水。一望萬山稠。料世態等浮漚也囉。想是閒中作賦。醉裡題詩。樓上攤書。阻滯天風歸袖。蠨蛸門戶。煙霞故丘。荒蕪園徑。庭幃白頭。鷫鸘裘冷。難過秋時候。</p>
        
        <p class="白"><span class="科">王</span>前面舟中坐着一個老翁老嫗。好似舅姑一般。邁兒。須艤舟細認則個。呀。果然是公公婆婆也。<span class="科">老程</span>呀。媳婦孫兒回來了。<span class="科">各悲介老程</span>快將你丈夫行徑細說一番。<span class="科">王</span>聽稟。</p>
        
        <p class="曲"><span class="牌">玉鶯兒</span>冤情已剖。嘆分離東西水流。可憐他鎩羽天池。暫時間寄跡他州。<span class="夾白">且喜朝雲新得一子。已帶往任所去了。</span>紅奩遠投。香雲半鉤。看淒涼孤苦殘砧候。<span class="科">合</span>漫傷秋。相逢細話。舟泊小溪頭。</p>
        
        <p class="白"><span class="科">老程</span>子既無恙。孫又新添。還寬白雪之懷。梢拭青衫之淚。</p>
        
        <p class="曲"><span class="牌">前腔</span>舒開眉皺。恨孩兒黃岡逗遛。我老生涯鷗水相依。他舊風流鴻塞荒投。黃花酒甌。青蟬蒯緱。何時歸路兒童候。<span class="科">合前</span></p>
        
        <p class="落詩"><span class="科">老</span>天涯一望斷人腸。<br /><span class="科">程</span>愁聽青猿夢裡長。<br /><span class="科">王</span>莫怪臨風倍惆悵。<br /><span class="科">邁</span>三年楚客已沾裳。</p>
        
        <h2 id=ch23 class="chapter"><span class="齣題">第二十三齣　賦鶴</span></h2>
        
        <p class="白"><span class="科">佛上</span>鐵牛不可控。怖鴿終難安。解得空中絮。可與共譚禪。自家佛印便是。為度子瞻而來。在京時料他有杭州之行。在杭時料他有黃岡之貶。便在今日。也預知他改謫瓊崖。只是不好道破耳。他昨日差人接我。我正要與他細論心曲。不免走一遭也呵。<span class="科">下介坡攜稍水上</span>天波逈碧虛。落落子雲廬。盡是王孫路。何人問謫居。自家攜朝雲并過兒來到黃州。半載有餘。一家無恙。幅巾小屩。偏宜出入煙霞。野老田夫。相與追隨谿谷。近營小築。自號東坡。今日公暇。曾約黃山谷與印禪師再遊赤壁。恁的尚未到也。<span class="科">黃佛同上</span>萬壑西風上鬢毛。相期湖海共持螯。瀟湘一夜青猿嘯。喚起袩禪萬念消。<span class="科">相見介坡</span>太史禪師。願登青翰之舟。共覽黃岡之勝。<span class="科">黃佛</span>學士。你初當七月之時。早挹三秋之景。何事重尋山水。相煩復列杯盤。<span class="科">坡</span>勝景難逢。舊遊可再。就此前往。<span class="科">黃</span>願得奉陪。<span class="科">佛</span>前面浣衣美婦。白腿堪誇。願與太史學士聯吟一首。<span class="科">黃坡</span>請禪師首倡。<span class="科">佛</span>玉筯插銀河。<span class="科">黃</span>紅裙蘸碧波。<span class="科">坡</span>再行三五步。沒入老僧窠。<span class="科">黃</span>休得取笑。且進酒者。<span class="科">坡</span>欲罄千鍾。須行一令。<span class="科">佛</span>請太史主盟。學士糺酒。<span class="科">黃</span>我要說四物相似者。又須叶韻。我要美的。美妓房。象牙牀。玻璃盞。百和香。<span class="科">坡</span>我說光的。研椒槌。柳條斗。男子陽。和尚首。<span class="科">佛</span>我說穢的。推豬水。臁瘡腿。婦人陰。鬍子嘴。<span class="科">黃笑介</span>公何相報之速耶。<span class="科">佛</span>你看雲暗秋深。霜雕木落。好景致也呵。</p>
        
        <p class="曲"><span class="牌">北新水令</span>暮秋光景冷瀟瀟。片帆飛頓驚寒峭。憑虛瞻雪海。羽化隱銀橋。滿目風濤。到不若歸來好。</p>
        
        <p class="白"><span class="科">內作吹簫介黃</span>何處好簫聲也。<span class="科">坡</span></p>
        
        <p class="曲"><span class="牌">南步步嬌</span>蘭橈桂楫隨波棹。秋水連天灝。誰人譜洞簫。菊秀蘭芳。佳人空悼。幽壑舞潛蛟。回頭方識煙霞傲。</p>
        
        <p class="白"><span class="科">黃</span>子瞻。看風波好險也。<span class="科">佛</span>前途還有險處哩。</p>
        
        <p class="曲"><span class="牌">北折桂令</span>大江東湧浪驚濤。只見龍窟銀妝。蜃闕煙飄。問前途淚噴狂瀾。雪捲秋潮。你道出樊籠冲天一鶚。誰知罹弓弦泣露孤雕。更有塵囂。蛻羽難逃。除非是濯足江湖。閃魄林皋。</p>
        
        <p class="白"><span class="科">黃</span>聽禪師所言。子瞻也該解悟了。<span class="科">坡</span>我也無心作宦。有意逃禪。奈時方多阻。勢不自由。</p>
        
        <p class="曲"><span class="牌">南江兒水</span>願戴鳧鷗笠。羞簪鵷鷺翹。扁舟欲向荊溪老。堪悲日月籠中鳥。何時放翮棲山島。雅意參求道妙。做不得桂樹風吹。更難言蓮花泥淖。</p>
        
        <p class="白"><span class="科">眾扮鶴上舞介黃</span>呀。空中好隻白鶴也。<span class="科">佛</span>你看此鶴真得自在也呵。</p>
        
        <p class="曲"><span class="牌">北雁兒落帶凱歌回</span>來往着蓬萊桂馭遙。歸宿着瀛岫松虯小。全不學凡鳥奔馳日夜勞。也不受人世弓和繳。他是守清虛愛寂寥。也不去覓鸞衾翦鳳翹。羞鼓鶤鵬翅。長隨龍虎窰。也不屑聞野鳴皋。敞衣長伴商山皓。不染炎囂。卻彊如尋枝怖鴿號。</p>
        
        <p class="白"><span class="科">坡</span>此鶴果然得自由也。</p>
        
        <p class="曲"><span class="牌">南僥僥令</span>華亭空灑淚。衛駕謾相邀。怎做得十萬揚州長不老。到不如伴蒲團過幾朝。</p>
        
        <p class="白"><span class="科">鶴下介佛</span>今日之遊。不可無詩。<span class="科">坡</span>如此。禪師請先。<span class="科">佛</span>還是太史與學士先賦。<span class="科">黃</span>人生不若蜉蝣樂。<span class="科">坡</span>誰個昏迷誰個覺。<span class="科">佛</span>腸斷西風飯裡魚。夢回赤壁舟中鶴。<span class="科">坡</span>這兩句是禪師舊時的隱語。<span class="科">佛</span>可曾驗過了麼。<span class="科">坡</span>前日圜扉之事。今朝赤壁之遊。俱已符合。但後面二句。尚不能解。<span class="科">佛</span>留待後日。自有分曉。</p>
        
        <p class="曲"><span class="牌">北收江南</span>呀。誰沒個參禪的伎倆呵向碧落好飛翺。端只為愛河慾海起波濤。名韁利鎖不能逃。這塵緣怎消。何日裡乘風駕鶴上層霄。</p>
        
        <p class="白"><span class="科">黃</span>人世俱是空虛。功名安得長在。何事永沈宦海。不宜久負山靈。</p>
        
        <p class="曲"><span class="牌">南園林好</span>寄人生蜉蝣暮朝。笑榮名獼猴儛招。奈被風塵紛擾。知甚日解金貂。知甚日解金貂。</p>
        
        <p class="白"><span class="科">末扮道士上</span>天邊長自妒飛鷳。隨着仙翁去住閒。多少荻蘆焚不盡。卻留清影在人間。敢問蘇學士。赤壁之遊樂乎。<span class="科">坡</span>殘山剩水。可以目窮。明月清風。不用錢買。興真無限。樂自有餘。<span class="科">道士</span>早知真樂處。何事戀微官。<span class="科">下介坡</span>呀。這道士憑虛而去。莫非就是飛鳴過舟之鶴乎。<span class="科">黃</span>造化小兒。乾坤大夢。幻裡黃冠白氅。原是山禽。世間紫綬金章。寧非野馬。<span class="科">佛</span>蟻遊槐上。舉世皆迷。鹿覆蕉中。誰人曾覺。</p>
        
        <p class="曲"><span class="牌">北沽美酒帶太平令</span>鳳皇樓。班行曉。翡翠屏。姻緣好。風流儘可供譚笑。試看吸露花凝霜草。只怕染秋光易槁。怎能勾春色長嬌。問天邊孤鶴。但轉盼向層雲了。恁呵直待途窮日暮。鐘鳴漏曉。呀。這其間誰識破今日根苗。</p>
        
        <p class="曲"><span class="牌">北清江引</span>醉遊赤壁攀虯豹。好把靈均弔。還將碧落參。猶被紅塵擾。惟願你擲華簪遊舊島。</p>
        
        <h2 id=ch24 class="chapter"><span class="齣題">第二十四齣　詬姦</span></h2>
        
        <p class="曲"><span class="牌">唐多令</span><span class="科">琴上</span>紅粉坐蒲團。青眉解問禪。隨風早是赴長安。又覺秋光零亂。人不在。恨悠然。</p>
        
        <p class="白">經年一別對禪棲。門外紅塵總不知。聞道故人天外去。非非想後復非非。自家俗名琴操。法號天然。萍憩十方。雲遊四海。與王朝雲數年相別。且蘇學士一字無傳。憐奴錫卓京華。本擬偕完果諦。奈彼槎浮楚水。堪悲又隔風塵。借居妙覺禪林。徐尋彼岸。暫伴圓通觀主。共啟迷途。道猶未了。觀主到來。<span class="科">丑扮觀主上</span>我做尼姑是陰佛。專向和尚尋陽佛。陰佛陽佛一般佛。得佛佛時須佛佛。小尼圓通是也。天然寓居荒山。到此扳話則個。<span class="科">相見介琴</span>寶剎雲停。多蒙款待。<span class="科">觀</span>茅菴露宿。愧乏看承。今日丞相拈香。敢煩師兄陪款。則古剎生輝。小尼生色矣。<span class="科">琴</span>丞相是當朝黃閣。小尼是出世緇衣。實是未同。難以相見。<span class="科">觀</span>既遊方外。休縛禮中。<span class="科">琴背云</span>章相與學士。初方指水盟松。後反操戈入室。不免乘此機會。嘲他幾句。有何不可。<span class="科">眾擁章上</span></p>
        
        <p class="曲"><span class="牌">出隊子</span>朱宮梵殿。朱宮梵殿。五色晴雲畫棟鮮。清鐘聲裡鶴參禪。香煙半遶焰摩天。慧日和風。一道紛然。</p>
        
        <p class="白">下官章惇是也。此間已是妙覺菴。不免進去。<span class="科">觀做迎接請進上香介觀</span>請丞相爺法堂少坐。<span class="科">章做窺琴介</span>呀。這寺中為何觀音出現。<span class="科">琴</span>相公拜揖。<span class="科">章</span>緣來是一位仙姑。請問仙姑。是常住的是雲遊的。<span class="科">琴</span>暫寓在此。<span class="科">章</span>原籍何處。俗家甚名。<span class="科">琴</span>生長臨安。喚名琴操。<span class="科">章</span>原來是蘇子瞻舊表。幸接豐姿。願聞因果。</p>
        
        <p class="曲"><span class="牌">石榴花</span>祗園相遇。揮麈問華蓮。驚人世逐雙丸。玉臺九品照因緣。論金沙滿地拖雲。玄經妙詮。謾搜尋報復如輪轉。<span class="夾白">還有一言。</span>問嬌娥空隱玄都。笑仙郎已入桃源。</p>
        
        <p class="白"><span class="科">琴</span>滴柳拈沙。自證西天獅象。飛花流水。休提南國鸞凰。</p>
        
        <p class="曲"><span class="牌">前腔</span>浮漚幻影。搔首問青天。為甚事肆雄姦今朝風順駕蒲帆。到明朝風息帆收。中流自淹。看翻雲覆雨如飛電。倘人生裾馬襟牛。後來時鎖鳳囚鸞。</p>
        
        <p class="白"><span class="科">章</span>仙姑尚爾青年。便銷紅粉。雖是一登淨土。可證圓明。豈如再入侯家。永圖富貴。</p>
        
        <p class="曲"><span class="牌">泣顏回</span>古寺遇神仙。使吾儕意惹情牽。你桃花歌扇忍輕拋。虛度流年。荒涼悟禪。論豪家金谷人爭羨。莫空辜落雁嬌容。再完成駕鵲良緣。</p>
        
        <p class="白"><span class="科">琴</span>你傅粉盈房。豈無殊色。我洗妝入道。不變初心。況當漏盡鐘鳴。禍臨眉睫。尚自風嘲月弄。浪想姿容。正是罔覺災祥。不知進退者也。</p>
        
        <p class="曲"><span class="牌">前腔</span>雲堂獨守洗華鉛。使君有婦莫問浮鴛。紅棲翠減柘枝枯。甘自逃禪。淒其度年。肯臨風又起襄王戀。料災危曉漏晨鐘。漫追歡暮管朝絃。</p>
        
        <p class="白"><span class="科">琴</span>好將雲補衲。去訪月臨禪。<span class="科">下章</span>呀。這妖尼不別而去。可惱可惱。多則是子瞻唆他來嘲我的。我有一計。只說子瞻遨遊山水。放浪壺觴。全無悔罪之心。反有玩世之意。量移儋耳。益罹煙嵐。且假刻朝章。傳言物故。使他一家啼哭。消我滿面羞慚。<span class="科">觀送介章</span>正是恨小非君子。無毒不丈夫。<span class="科">下</span></p>
        
        <h2 id=ch25 class="chapter"><span class="齣題">第二十五齣　量移</span></h2>
        
        <p class="曲"><span class="牌">似娘兒</span><span class="科">坡雲過同上</span>細雨滴殘秋。盼迢遙千里含愁。瀟瀟雲縷拋紅豆。問瓜期何日。賜環夢斷。賦鵩還羞。</p>
        
        <p class="白"><span class="科">坡</span>莫負黃花九月期。人生窮達可無時。十年且就三都賦。萬戶終輕千首詩。天淨傷鴻猶戢羽。月明驚鵲未安枝。君看六月河無水。萬斛龍驤到自遲。朝雲。自與夫人別後。且喜兒子長成。只是目斷樁萱。心懷荊布。青楓江上。誰憐歸雁無書。白帝城邊。但恨啼猿有淚。秋天曠遠。古木蕭踈。且上<a epub:type="noteref" href="#note1"><spu>註</spu></a>竹樓。遙瞻玉壘。<span class="科">雲</span>愁窺白髮。雖懷遠謫之羞。憶別青山。堪譜思歸之引。既期逈眺。就此同登。<span class="科">過</span>正是欲窮千里目。更上一層樓。<span class="科">做同登樓介坡</span></p><aside epub:type="footnote" id="note1"><p>底本缺，「且上」兩字爲補字</p></aside>
        
        <p class="曲"><span class="牌">梧桐樹</span>身憑百尺樓。目斷千山秀。三徑雲迷。隱約門前柳。傷秋賦寂寥。多病成迤逗。吹笛誰家。惹得雙眉鬭。英雄氣短偏憔瘦。<span class="科">雲</span></p>
        
        <p class="曲"><span class="牌">東甌令</span>楓凝血。草含秋。愁深如病酒。青猿泣雨黃昏後。寬褪芙蓉扣。孤雲亂樹阻歸舟。腸斷一登樓。</p>
        
        <p class="白"><span class="科">僕上</span>既無音信歸巫峽。又合風波到海邦。稟老爺。聖上有旨。量移老爺儋州安置。欽限就要起程。<span class="科">坡</span>果有此命。快討船隻。就此前行。<span class="科">僕</span>領鈞旨。<span class="科">坡</span>朝雲。我懶朝與世相違。幽居未苦縱飲。拚人共棄。遠謫相宜。第萬里迢遙。更有煙嵐之瘴。一身寥落。豈無泗涕之流。聖朝未答涓涘。空馳海國。多病況兼遲暮。怎渡江濤。<span class="科">雲</span>黃菊頻開。淚裡傳將歸思。紅顏頓老。夢中到得家園。那堪又泛樓船。遠隔錦江秋色。誰念慵調鉛粉。徘徊玉壘浮雲。<span class="科">過</span>暮歲孤征。空有歸心問水。齠年遠邁。自嗟旅服沾霜。但臣則忠君。怎避羊腸九折。而子當隨父。更悲猿泣三聲。<span class="科">坡</span></p>
        
        <p class="曲"><span class="牌">大聖樂</span>瞻西蜀蹙破眉頭。料家鄉重到否。啼痕濕透江州袖。從此波上宅。水中樓。瓊絃罷卻西窗奏。玉管空攜南海浮。孤帆遠去。蠻煙嵐雨。毳帳霜裘。<span class="科">雲</span></p>
        
        <p class="曲"><span class="牌">前腔</span>笑朱顏浪蕩鴻洲。怯羅裙千里遊。紅潮滴滿楊妃袖。愁脈脈。思悠悠。銀箏莫弄猱猿吼。翠帶應寬蟋蟀啾。迢遙途路。風塵難避。瘴厲堪愁。</p>
        
        <p class="白"><span class="科">僕</span>船隻俱已完備。請老爺起程。<span class="科">做登舟介坡</span>一天秋水。萬里征人。屬望山川。不勝淒愴。<span class="科">雲</span>料得生還。豈為死別。不須過慮。且自寬懷。<span class="科">坡</span></p>
        
        <p class="曲"><span class="牌">解三酲</span>嘆風波龍嘶海口。駕桅檣蛟奔江頭。滄浪一葉羞回首。看兩鬢漸驚秋。侵帆暮雨遙相憶。泛海樓船可自由。沾青袖。沾青袖。知甚日菱花重照。知甚日支石還投。<span class="科">雲</span></p>
        
        <p class="曲"><span class="牌">前腔</span>蒼煙鎖長源飛溜。暮雲遮古渡寒流。崩崖枯樹霜痕透。橫畫鷁逐飛鷗。淒風蕩纜沙邊久。凍雨凝帆水上浮。驪珠漱。驪珠漱。何日裡鶯花吹管。何日裡蝦菜歸舟。</p>
        
        <p class="白"><span class="科">黃佛上</span>逐客雖皆萬里去。悲君已是十年流。蘇子瞻請了。<span class="科">坡</span>敢問禪師。還往那里去。<span class="科">佛</span>子瞻。你不知自己從那里來。還問別人從那里去。<span class="科">黃</span>傍人問我何方去。<span class="科">佛</span>笑而不答心自閒。<span class="科">黃佛下介坡</span>你看這兩人好生快活也。</p>
        
        <p class="曲"><span class="牌">尾聲</span>恨我紅塵落落多馳驟。到不如開山問畝。此去呵怕鬢髮還應雪滿頭。</p>
        
        <p class="落詩"><span class="科">坡</span>八月霜飛柳遍黃。<br /><span class="科">雲</span>江流曲似九迴腸。<br /><span class="科">過</span>誰知孤宦天涯意。<br /><span class="科">合</span>泣上龍堆望故鄉。</p>
        
        <h2 id=ch26 class="chapter"><span class="齣題">第二十六齣　驚譌</span></h2>
        
        <p class="曲"><span class="牌">憶秦娥</span><span class="科">王上</span>分飛久。寒巫病楚成迤逗。成迤逗。怕夜雨燈前。曉霜鐘後。</p>
        
        <p class="白">玄冬幾夜上陽臺。欲問平安無使來。心折此時無一寸。菊花從此不須開。自從相公去國。妾身到家。堪憐歲月奔馳。莫問閨闈冷落。正是天邊信遠。月下人孤。萬戶砧聲。況値秋歸之候。一簾花影。難消夜半之愁。莫寫憂心。空嗟遠役。</p>
        
        <p class="曲"><span class="牌">二郎神</span>人歸後。記當初綠肥紅瘦。到如今十月寒花霜縷透。尋魚問雁。蘭苕獨擁危樓。一串啼痕香𩎟<a epub:type="noteref" href="#char02"><sup>註</sup></a>溜。憑誰訴煙銷金獸。冷颼颼。問浪子天邊。何日刀頭。</p><aside epub:type="footnote" id="char02"><p>「⿰韋未」</p></aside>
        
        <p class="曲"><span class="牌">前腔</span>啾啾。珠凝帶上。香湮袖口。腸斷啼猿悲卯酉。朱顏薄命。西風萬里荒投。我鼠闞寒燈還自守。重門掩黃花同瘦。看牀頭。一派流波。浸着箜篌。</p>
        
        <p class="白"><span class="科">邁上</span>雖是家遙千里別。那曾書寄數行啼。<span class="科">相見介王</span>孩兒。秦樓人去。空恨孤鸞。湘水波寒。竟無雙鯉。盡是傷心之日。難尋會面之時。<span class="科">邁</span>母親不須愁煩。聞公公去買朝報。想就知消息也。</p>
        
        <p class="曲"><span class="牌">囀林鶯</span>遊人何日歸渡頭。孤雲天半悠悠。問衡陽消息何時有。怕寒風透冽鸘裘。應難消受。青鬢潘郎非舊。謾追求。迢迢歸路。隔斷萬山秋。<span class="科">王</span></p>
        
        <p class="曲"><span class="牌">前腔</span>殢人風雨侵畫樓。望黃岡頓使人愁。芙蓉隔岸霜華透。這相思怕聽更籌。風塵奔走。何似餔麋相守。越添憂。垂楊陌上。應悔覓封侯。</p>
        
        <p class="白">孩兒。你既通經史。當紹箕裘。何不應試汴梁。以成進士。因而遠馳湘楚。用訪嚴親。雖流眼內之珠。不吝手中之線。<span class="科">邁</span>公婆年邁。慈母身孤。兼之室似罄懸。誰辦桂薪玉粒。況且才如線短。難期紫綬金章。雖身苦離家。九迴腸而更切。然心懷訪父。一舉足而不忘。敢避長征。即當遄往。</p>
        
        <p class="曲"><span class="牌">啄木兒</span>黃金盡。綠鬢秋。況孤帳煢煢獨自守。祇承望舞疊斑衣。誰料想泣掛征裘。念孱軀嬌養年還幼。風霜鞍馬難馳驟。路悠悠。庭幃遠訪。豈為洛陽遊。<span class="科">王</span></p>
        
        <p class="曲"><span class="牌">前腔</span>添新怨。理舊愁。欲別兒郎頻執手。怕陶潛誤卻東籬。教劉郎早辦歸舟。看斷雲野樹羞回首。殘花輦路秋光溜。倩誰收。啼珠千點。好寄少年遊。</p>
        
        <p class="曲"><span class="牌">隔尾</span>兩下裡成消瘦。無端送下半天愁。休忘卻長笛孤吹人倚樓。</p>
        
        <p class="白"><span class="科">老程急上</span>福無雙至。禍不單行。媳婦。不好了。<span class="科">王邁驚介</span>為着甚的。<span class="科">老</span>方纔街上買得朝報。說你丈夫已故了。<span class="科">王邁驚倒介王</span>誰道暫離。竟為永別。萬里遊魂驚夜月。百年寵愛付東流。雖來世之緣或能聚首。乃今生之恨詎不斷腸。孩兒急往奔喪。遺骨免令障海。<span class="科">邁</span>孩兒就此拜別了。</p>
        
        <p class="曲"><span class="牌">香柳娘</span>望千山淚漣。望千山淚漣。愁腸淒斷。江邊障骨憑誰念。嘆孤臣夢懸。嘆孤臣夢懸。遠謫怨無邊。長辭恨難遣。便匆匆遠騫。便匆匆遠騫。孤驄着鞭。飛虹翀劍。<span class="科">老程王</span></p>
        
        <p class="曲"><span class="牌">前腔</span>嘆分離幾年。嘆分離幾年。流光如箭。孤忠未得留殘喘。這冤懷怎宣。這冤懷怎宣。直案侍香煙。修文等飛電。問遊魂珮環。問遊魂珮環。名留世間。夢歸天畔。</p>
        
        <p class="落詩"><span class="科">邁</span>遠別空城萬里遊。<br /><span class="科">王</span>楚天多雨在孤舟。<br /><span class="科">程</span>行人莫問當年事。<br /><span class="科">老</span>離思茫茫正値秋。</p>
        
        <h2 id=ch27 class="chapter"><span class="齣題">第二十七齣　焚券</span></h2>
        
        <p class="曲"><span class="牌">北點絳唇</span><span class="科">丑扮鮑不平攜眾戎服上</span>紫鐵橫戈。黃金細鎖。英風播。寶劍摩挲。長嘯函關破。</p>
        
        <p class="白">投筆當年膽氣豪。腰間寶劍血瀟瀟。蛟龍豈是池中物。一躍風雷上九霄。自家鮑不平。儋州人氏。略涉詩書。頗成任俠。赤松為侶。胸懸張子之符。白晝殺人。血染荊卿之劍。浩氣隨虹貫日。英風喝水成冰。想幼年報卻父讎。遭誣坐獄。到今日逃為海寇。聚眾稱孤。勢震龍關。威宣蜃闕。十萬伍雄兵飛將。皆能略地攻城。三千員猛士謀臣。豈但如雲似雨。壯山河于水底。何懼丸泥。列介胄于波中。不愁煮海。只是一件。天涯遊子。十年消息不通。堂上慈親。一旦存亡未審。不得名題麟閣。徒教淚滴蠶叢。雖對日思家。實為兒女子之態。而膽雲忘母。亦豈大丈夫所為。意將歸訪庭幃。以承歡于白髮。兼欲輸誠閶闔。以表暴乎丹心。眾僂儸過來。我要到儋州訪親。須索前去。<span class="科">眾</span>領鈞旨。<span class="科">合</span></p>
        
        <p class="曲"><span class="牌">南倒拖船</span>提槊戟。弄干戈。威加海外似天魔。似天魔。一派英風搖社稷。千秋壯氣震山河。震山河。譚笑青萍歸路遠。清笳萬里和鐃歌。<span class="科">下坡雲過同上</span></p>
        
        <p class="曲"><span class="牌">七娘子</span>淒涼又値同雲候。寄孤身冷落鸘裘。銀海生花。玉樓起粟。竹爐相對添僝僽。</p>
        
        <p class="誦"><span class="牌">小重山</span>寂寂遙天戰玉龍。板扉人不到。掩寒松。路迷海徑斷孤蹤。波痕一縷蜃樓濃。</p>
        
        <p class="白"><span class="科">坡</span>從自黃岡。移居儋耳。雪深三尺。誰憐疲馬于藍關。浪捲千重。堪訪牽牛于碧漢。冤何由控。苦不可言。況官舍不容寄跡。愧無尺地。將民房暫且安身。聊借一枝。絮薄燈孤。天寒地凍。蠻荒遷客。自甘獨守淒涼。翠帳佳人。莫怨同擔寂寞。<span class="科">雲</span>時當悲鳳。願共窮愁。身已嫁雞。敢辭辛苦。伏願相公少舒醉眼。漫憂海暗三山。聊解愁腸。竚看春深五嶺。<span class="科">過</span>行藏任命。窮達由天。願勿過憂。行當履坦。<span class="科">老旦扮鮑嫗上</span>朔風凜凜到林丘。何事多欺人白頭。夜盡血痕沾素帶。誰憐鄰媼冷颼颼。自家鮑嫗便是。所生一子。不幸漂流。暌隔十年。竟無消息。罄將產鬻。堪憐片瓦不存。安得人歸。恨把柴門獨倚。老乏立錐之地。空自養兒。餓難數米而炊。愧無積穀。既嗟暮景。況値寒天。好不苦哩。天那。好不苦哩。<span class="科">坡</span>外面是什麼人啼哭。不免開戶視之。<span class="科">開門介</span>呀。原來是房主鮑嫗。請進裡面講話。<span class="科">嫗進見介坡</span>雪積寒宵。風來曠野。人皆火圍而坐。爾何露宿而啼。<span class="科">嫗</span>容老婦稟上。</p>
        
        <p class="曲"><span class="牌">漁家傲</span>誰復念老去愁人怨白頭。只為暮景無依。孤兒遠遊。家資罄鬻難糊口。更生僝僽。又將桑瓮茅簷賣與君侯。因此上恨絕鷦鷯哭未休。</p>
        
        <p class="白"><span class="科">坡</span>你似喪家。我權僦舍。願得讓還本戶。不復索取青蚨。<span class="科">嫗</span>幸復燕巢。更全蟻命。垂恩良厚。圖報實難。<span class="科">坡</span>止為恤老憐貧。敢曰疏財仗義。我不任德。爾何謝恩。</p>
        
        <p class="曲"><span class="牌">會河陽</span>風雨蕭條。衡門暫留。黃齏白飯度春秋。既完口食。身居聊且悠優。兒郎倘是歸來候。何須雪夜蛾眉鬭。何須雪夜驪珠溜。</p>
        
        <p class="白"><span class="科">內做喊聲介坡</span>金鼓連天。喊聲震地。不是赤眉嘯聚。定為碧眼橫行。待我出門一看。便知端的。<span class="科">鮑領眾上遶行介</span></p>
        
        <p class="曲"><span class="牌">水底魚兒</span>龍劍蛇矛。龍劍蛇矛。英雄返故丘。思親對雪。不覺淚痕流。不覺淚痕流。</p>
        
        <p class="白"><span class="科">下介坡</span>四下甲兵圍住。三人性命難逃。<span class="科">嫗</span>方得賜還廬舍。誰知又被干戈。好不苦人也。</p>
        
        <p class="曲"><span class="牌">擲破地錦花</span>苦相投。花値繁霜候。真是愁上添愁。又無個煉石奇謀。被燹遭兵血污荒丘。淚珠浮。拚斷送雪蒙頭。<span class="科">鮑復領眾上遶行介</span></p>
        
        <p class="曲"><span class="牌">水底魚兒</span>霜滿征裘。霜滿征裘。歸家雪涕收。回瞻故里。一帶白雲浮。一帶白雲浮。</p>
        
        <p class="白"><span class="科">下介坡</span>三軍漸近。萬馬齊來。活路難尋。生離在即。怎生是好。<span class="科">雲</span>死葬他鄉。鬼為異域。料無謀以脫難。剩有夢以歸家。好不苦也。<span class="科">坡雲過合</span></p>
        
        <p class="曲"><span class="牌">麻婆子</span>兵戈兵戈連夜起。恨窮途遭石尤。蜀道蜀道堪凝望。怕黃沙瘞黑裘。丈夫空自珮吳鉤。袖卻拿雲手。刀頭拚染紅痕溜。遊魂應逐水東流。</p>
        
        <p class="白"><span class="科">鮑領眾上</span>此間已是我家。不免破門進去。<span class="科">坡雲過嫗驚倒介鮑攜嫗</span>母親不要驚慌。是你孩兒到此。<span class="科">嫗做認介</span>果是我兒。多年不見。如何這般打扮。<span class="科">鮑</span>孩兒避讎海外。眾頭目推我為王。今特帶領人馬。回家省親。<span class="科">嫗</span>生受你。<span class="科">鮑指坡介</span>這一夥是何人。<span class="科">嫗</span>是蘇學士老爺。謫居在此。我將房子賣與他。今夜聞我啼哭。即焚左券。不索前銀。彼是大德恩人。爾當小心拜謝。<span class="科">嫗引鮑見坡介</span>謹令小子拜謝大人。<span class="科">坡</span>愧余何恩。勞卿下拜。<span class="科">雲對過介</span>緣來就是老嫗之子。可保無事矣。<span class="科">嫗鮑拜介</span></p>
        
        <p class="曲"><span class="牌">一封書</span>階前拜我侯。焚券分金濊澤留。非關責後酬。市義應憐人白頭。數椽相讓君良厚。一飯忘恩我自羞。<span class="科">合</span>甲兵收。話綢繆。草草相逢兩意投。</p>
        
        <p class="白"><span class="科">鮑</span>相公先前簪筆館中。因甚飄篷海外。<span class="科">坡</span>與王介甫一言不合。備受流離。被章子厚百計相傾。連遭擯斥。<span class="科">鮑</span>此輩依違權勢。賊害忠良。若逢狹路之車。當借尚方之劍。<span class="科">坡</span>垂念孤忠。欲除姦佞。是允為世間義士。怎作海上強徒。</p>
        
        <p class="曲"><span class="牌">前腔</span>荒投旅鬢秋。日日悲看水獨流。蒙恩一命留。羨君家俠氣英風寄蒯緱狼牙早散三千眾。燕頷當封萬里侯。<span class="科">合前鮑</span></p>
        
        <p class="白">蒙還燕雀之居。當盡犬鷹之力。茲且相別。後或再逢。<span class="科">攜嫗下介坡雲弔場雲</span>幾乎怖殺人也。<span class="科">坡</span>若非老嫗之兒。定作他鄉之鬼。且收拾去睡罷。</p>
        
        <p class="落詩"><span class="科">坡</span>月隱高城鐘漏稀。<br /><span class="科">雲</span>陣雲解處雁長飛。<br /><span class="科">過</span>丈夫飄蕩今如此。<br /><span class="科">共</span>愁聽寒螿淚濕衣。</p>
        
        <h2 id=ch28 class="chapter"><span class="齣題">第二十八齣　賜環</span></h2>
        
        <p class="曲"><span class="牌">高陽臺引</span><span class="科">秦上</span>萬里征人。一腔忠義。今朝敷奏金闕。回首煙波。鱗鱗細翦殘雪。鄉園雲鎖簫聲遠。問歸鞭何日整疊。笑貂裘玉樓粟起。探梅時節。</p>
        
        <p class="白">下官秦少遊。久宦京師。忝居諫職。恨章子厚姦謀太肆。陷穽名儒。令蘇學士忠悃無伸。永投荒裔。故爾霜飛片牘。借劍尚方。庶幾日照覆盆。賜環逐客。未奉明旨。好係幽懷。<span class="科">邁上</span></p>
        
        <p class="曲"><span class="牌">勝葫蘆</span>背劍囊琴盼白雲。停馬足。問花村。舉目千山。頓覺容顏損。幾回長歎。掩面欲銷魂。</p>
        
        <p class="白">自家蘇邁是也。奉母命而孤征。奔父喪于僻壤。逢人問信。睹物傷懷。聞逐吏之無他。喜吉人之有相。前途多阻。不免暫止京中。短牘上陳。然後往依膝下。此間便是。徑入則個。<span class="科">秦</span>數年隔別。一旦相逢。敢詢闔宅起居。庶慰鄙衷懸掛。<span class="科">邁</span>容稟。</p>
        
        <p class="曲"><span class="牌">高陽臺</span>白髮堂前。紅顏閨裡。偏愁碧海遼絕。凶訃譌傳。謝蒼穹天祿未絕。激切。忠懷一片憑誰說。怎忍得視同秦越。欲待要陳情片楮。謾去控冤雙闕。</p>
        
        <p class="白"><span class="科">秦</span>昨卑人已上洗冤之牘。想聖主即有赦罪之條。</p>
        
        <p class="曲"><span class="牌">前腔</span>心熱。六月飛霜。三年不雨。短章特奏閶闔。具述冤情。還經楓陛親閱。朝列。姦雄結黨能煬竈。怕從中糊塗阻遏。算除了妒花風雨。自有照盆日月。</p>
        
        <p class="白"><span class="科">眾扮舍人上</span>聖旨已下。送朝報在此。<span class="科">秦看介</span>右正言秦觀一本。為懇恩召還直臣。剿除姦相事。奉聖旨。蘇軾着以禮部左侍郎兼端明殿學士。馳驛赴京。章惇發雷州安置。永不許敘用。吏部知道。<span class="科">對邁云</span>令尊恭喜了。<span class="科">邁</span>此雖聖主之恩。實出姑夫之力。舉家胥戴。沒世不忘。</p>
        
        <p class="曲"><span class="牌">前腔</span>憤雪。鷺隱瓊花。鶯藏碧柳。誰知今日方別。潦倒多年。容顏料應瘦怯。忠烈。崎嶇歷盡纔回首。重瞻雲樹宮闕。端的是盛時麟鳳。逈異春宵鶗鴂。<span class="科">秦</span></p>
        
        <p class="曲"><span class="牌">前腔</span>歡悅。萬里孤蹤。十年客夢。如今甫得還轍。昔日金蓮。應知此會重撤。功業。平生壯氣凌霄漢。雄心未肯銷滅。喜忠義再陪弭筆。姦佞終教賜玦。</p>
        
        <p class="白"><span class="科">邁</span>小侄告別。<span class="科">秦</span>尊君即返神京。賢侄暫留敝寓。一則重逢骨肉。二則進取功名。不識意下何如。<span class="科">邁</span>多謝姑夫美意。<span class="科">合</span></p>
        
        <p class="曲"><span class="牌">尾聲</span>初逢謾說輕離別。指日歸來持漢節。天道何曾虧俊傑。</p>
        
        <p class="落詩"><span class="科">秦</span>寒塞無由見落梅。<br />相逢正値且銜杯。<br /><span class="科">邁</span>若非聖澤深無限。<br />鴻雁那從北地來。</p>
        
        <h2 id=ch29 class="chapter"><span class="齣題">第二十九齣　釋憤</span></h2>
        
        <p class="白"><span class="科">章上</span>虎狼心性應難改。富貴迷人不自由。墜馬前頭還墜馬。沈舟側畔又沈舟。下官章惇是也。昨蒙聖旨。安置雷州。只得前行。好生困苦。我想做丞相時。威靈震主。權勢傾朝。手指一揮。兩班裡鳥驚魚駭。眉頭半鎖。滿朝中鬼哭神愁。誰知華轂朱輪。竟成水泡。孰道銅陵金穴。頓作冰山。往常間萬騎千官。歡迎旭日。今日裡孤囊疋馬。獨走秋風。雖然天運循環。亦見人情反覆。昔日遭吾傾軋者。既快彼之熱心。當時藉我扶持者。亦遭他之冷臉。正是勢不宜使盡。冤不可結深。咳。悲何益焉。悔之晚矣。又有一件。如今地僻程遙。天寒晷短。雪壅昌黎之馬。雷慚平仲之羊。提起傷心。言之短氣。只得趲行幾步。又作道理。</p>
        
        <p class="曲"><span class="牌">香柳娘</span>看迢迢路途。看迢迢路途。同雲無際。搥心應悔從前事。恨風寒雨淒。恨風寒雨淒。衰草妒霜蹄。狂藤刺羅袂。聽青猿亂啼。聽青猿亂啼。回頭自悲。躊躇揮涕。</p>
        
        <p class="白"><span class="科">鮑上</span>疋馬欲追青瑣客。雄驍不作綠林豪。俺鮑不平。蒙蘇學士厚恩。聞他恩旨還朝。須索追送一程也。</p>
        
        <p class="曲"><span class="牌">北醉花陰</span>猛將雄兵傍江水。笑吾儕英風俠氣。惟願得千騎散。眾軍馳。解弓刀去佐邊陲。方表男兒志。投寶劍。向龍堤。怕做了豐城埋跡。</p>
        
        <p class="白"><span class="科">下坡雲過同上</span>十年身不到朝廷。欲伴騷人賦落英。今日已蒙環遠賜。不辭中路伺淵明。下官蒙旨賜環。挈家赴闕。在途風景。殊自淒涼。</p>
        
        <p class="曲"><span class="牌">南畫眉序</span>一望楚天迷。想瑤京浮雲蒙蔽。念孤臣千里。疋馬秋歸。<span class="夾白">那章子厚呵。</span>朝堂上嫁毒嫋鴟。仕途中陰爻碩鼠。休教提起撩人意。頓灑英雄眼淚。<span class="科">下介鮑上</span></p>
        
        <p class="曲"><span class="牌">北喜遷鶯</span>誰識俺懷忠挾義。非是我閒弄虛脾。追也麼思。頓省得當年豪致。因此上貫日長虹猛欲飛。休相滯。遠望着前途旌旆。好一似舊識威儀。</p>
        
        <p class="白">前面一隊人馬。想是蘇學士了。追送一程。有何不可。<span class="科">下介章上</span></p>
        
        <p class="曲"><span class="牌">南畫眉序</span>眼血謾淋漓。看山頭煙迷蒼樹。想當初人遭顛沛。到如今自受流離。說不得笑罵由人。怎避得揄揶有鬼。<span class="夾白"><span class="科">鮑上</span>前面官長可是蘇學士麼。<span class="科">章</span>俺是章丞相。</span>何人重問窮途騎。全不似故交蹤跡。</p>
        
        <p class="白"><span class="科">下鮑</span>呀。這就是蘇學士的對頭。恨不得食其肉寢其皮。如何當面蹉過。不免追上則個。</p>
        
        <p class="曲"><span class="牌">北出隊子</span>好教人冠中髮指。看猛趫趫龍馬飛。管教他青萍血染杜鵑衣只趁俺將軍八面威。呀。教他們狹路難迴避。<span class="科">下介章上</span></p>
        
        <p class="曲"><span class="牌">南滴溜子</span>長途裡。長途裡。泥深草濕。愁腸斷。愁腸斷。天昏地黑。看郊外蒼雲四起。淒涼淚滿衣。匆匆裡舊事重題。羞顏難洗。<span class="科">下介鮑上</span></p>
        
        <p class="曲"><span class="牌">北刮地風</span>呀。俺只見樹梢頭日漸西。走盡了野路崎嶇。避不得滴溜溜汗雨沾衣濕。影蕭蕭風起驄蹄。怒轟轟霜橫龍尾。看看的趕着奸回。他那裡蜂未窺。蝶未知。那曉得我除奸天使。誰着他陷忠良將聖主欺。俺這裡不平鳴早已蹺蹊。<span class="科">下章上</span></p>
        
        <p class="曲"><span class="牌">南滴滴金</span>煙迷野寺僧歸急。日暮深林鳥飛疾。天涯瘦馬銜殘轡。悔勞心。羞往跡。<span class="夾白">呀。方纔年少追來也。</span>怕是強梁追逼區區。此命應教擲。此命應教擲。臨崖控馬知何益。</p>
        
        <p class="白"><span class="科">鮑上</span>那裡去。<span class="科">拿住介</span></p>
        
        <p class="曲"><span class="牌">北四門子</span>笑伊家昔日多權勢。到到到到今朝何處歸。<span class="夾白"><span class="科">章</span>大王。我止有空囊。別無長物。<span class="科">鮑</span></span>誰要你腰間十萬青蚨氣。只斬你肆奸兇老頭顱。<span class="夾白">不免數落他一番。拽到前途。殺他未遲。</span>你位兒太高。心兒太欺。附權臣誰知災禍起。到如今冤兒又尋。債兒又催。管向着刀頭做鬼。<span class="科">扯下介坡雲過同上</span></p>
        
        <p class="曲"><span class="牌">南鮑老催</span>殘雲影細。途中夢尚馳。餘雨聲催。天半寒猶積。<span class="夾白">呀。前面誰人拽着一個官兒來也。</span>莫不是綠林豪。赤眉流。黃巾匹。怕驚蛇打草愁將集。亡猿禍木災還及。側耳聽。停鞭立。<span class="科">鮑拽章上</span></p>
        
        <p class="曲"><span class="牌">北水仙子</span>快快快快走如飛。早早早早一似雪積長空夜破圍。<span class="夾白"><span class="科">章</span>前面好似蘇學士模樣。<span class="科">鮑</span>果然是也。</span>他他他他做了鵬鶚橫秋。你你你你做了蛟龍失水。<span class="夾白"><span class="科">坡</span>鮑少年。你從那裡來。這是章丞相。何故拿着他。<span class="科">鮑</span></span>我我我我趁風行載月歸。笑笑笑笑着他詆鳳為鴟。要要要要除卻了鼓舌搖唇狐媚兒。<span class="夾白"><span class="科">章</span>願學士垂情舊好。申救殘生。<span class="科">坡</span>他政府相傾。雖非朋友之誼。曲江同宴。實有昆弟之情。況已左遷。未應顯戮。乞推薄分。望霽雄威。<span class="科">鮑</span></span>道道道道如今泄卻當時氣。饒饒饒饒過了血染舊朝衣。</p>
        
        <p class="白"><span class="科">鮑放章介章</span>逐臣吹毛洗垢。自知積罪如山。學士排難解紛。反使措顏無地。今擬痛加省改。後當圖報涓埃。<span class="科">拜介</span></p>
        
        <p class="曲"><span class="牌">南雙聲子</span>驩遭値。驩遭値。螻蟻命。勞相釋。承恩德。承恩德。犬馬報。知何日。程途急。程途急。馬行疾。馬行疾。感惠忘讎。撫今痛昔。</p>
        
        <p class="白"><span class="科">章下坡</span>少年。雄風既爾鷹揚。直節又同豸觸。僕擬奏聞于閶闔。君當報效于邊圉。得為朝守良臣。勝作江湖俠士。切有厚望。幸勿過疑。<span class="科">鮑</span>倘得先容。當圖後報。如今暫別。顒望佳音。</p>
        
        <p class="曲"><span class="牌">北尾</span>少年家自有鶤鵬志。望長安劍氣橫飛。料四海英雄只有咱共你。<span class="科">各下</span></p>
        
        <h2 id=ch30 class="chapter"><span class="齣題">第三十齣　同夢</span></h2>
        
        <p class="白"><span class="科">淨扮館使上</span>堪悲世事如棋局。誰識因緣似夢魂。自家會同館大使便是。前任曾為司獄。咳。官難驟貴。錢可通神。請託當途。纔升今職。正是仕途偃蹇。難忘白髮之羞。宦海深沈。不比青雲之路。今日兵部尚書蘇爺出鎮。須索祗候者。<span class="科">眾擁潁上</span></p>
        
        <p class="曲"><span class="牌">哭虔婆</span>旗橫淝水。旛懸細柳。嘆絕塞黃雲。高堂白首。年來空賦宦沈愁。兒童望斷歸來候。</p>
        
        <p class="白">人事無涯生有涯。逝將歸釣漢江槎。乘桴我欲從安石。遁世誰能識子嗟。下官蘇轍。向樂家居。自號潁濱居士。今蒙內召。叨遷兵部尚書。既膺節鉞之分。旋耀旌旗之色。暫辭上國。出鎮窮邊。漢月孤明。莫問馬蹄凍雪。胡沙長暗。空憐龍劍寒霜。不免到會同館起馬則個。<span class="科">使做迎接介潁</span>本部出鎮。一應官員不許相見。但有太史黃爺。侍郎秦爺。來時須索通報。<span class="科">使</span>領鈞旨。<span class="科">眾擁黃秦同上</span></p>
        
        <p class="曲"><span class="牌">海棠春</span>遙瞻驛樹稠。愧別家鄉久。</p>
        
        <p class="白"><span class="科">使通報相見介黃秦</span>足下節制遐方。驅馳孔道。分離之念。隨衰草而旋生。長別之懷。睹野梅而載簇。敢烹杯釀。聊為灞柳之需。且拔短毫。以佐陽關之曲。<span class="科">進酒介</span></p>
        
        <p class="曲"><span class="牌">玉山頹</span>風塵馳驟。恨今朝繁霜滿裘。謾相驚白雪盈簪。喜歸來黃金拖綬。長亭折柳。羞問卻及瓜時候。<span class="科">合</span>忍斷杯中酒。醉千甌。驪歌唱徹冷颼颼。</p>
        
        <p class="白"><span class="科">潁</span>二公鸞蓋北留。不肖熊車南去。量有數年之別。可無一席之娛。況兼亂雪堆窗。寒燈照枕。意欲三人同睡。相看蝴蝶之飛。長漏共銷。笑問鶗鵑之血。<span class="科">黃秦</span>情深大被。誼篤連牀。既欲譚心。還須抵足。<span class="科">潁</span></p>
        
        <p class="曲"><span class="牌">前腔</span>風窺刁斗。喜相逢梅花驛樓。問征途雨雪生寒。杳離蹤星霜驚久。連牀共宿。話西窗同銷長漏。<span class="科">合前各睡介生扮五戒禪師夢中上</span></p>
        
        <p class="白">人生如大夢。卻笑何時覺。至人本無夢。知覺亦非覺。自家五戒便是。下山抄化。不免走一遭也呵。</p>
        
        <p class="曲"><span class="牌">北新水令</span>幾年夢裡蛻蜉蝣。笑迷途誰人回首。飄零龍蜃窟。出入鳳凰樓。誤卻真修。誤卻真修。紅蓮諦難參透。</p>
        
        <p class="白"><span class="科">潁黃秦俱起介</span>呀。這是五戒禪師。須索迎接他。<span class="科">做迎接介戒</span>生受列公了。<span class="科">潁黃秦</span>久慕慧明。願聞玄奧。<span class="科">戒</span>聽我道來。</p>
        
        <p class="曲"><span class="牌">北駐馬聽</span>玉帽籠頭。怕烏兔雙丸天外走。金章繫肘。恁鳧鷗兩翅水中浮。千莖白髮頓生愁。彩雲易散琉璃剖。嘆浮生誰不朽。早教人夢裡悲蒼狗。</p>
        
        <p class="白"><span class="科">下潁黃秦醒介潁</span>方纔睡去。夢接五戒禪師。與他講道。<span class="科">黃驚介</span>奇哉。奇哉。小弟之夢。與子由無二。<span class="科">秦驚介</span>怪哉。怪哉。小弟之夢。與魯直相同。且問二公。他曾說什麼話。<span class="科">潁黃</span></p>
        
        <p class="曲"><span class="牌">玉山頹</span>玄關明剖。嘆人生風塵水漚。看虛名世外浮雲。道繁華天邊蒼狗。笑乾坤戲偶。誰識得個中機彀。<span class="科">合</span>草草言非謬。似莊周。東園蝴蝶兩悠悠。</p>
        
        <p class="白"><span class="科">潁</span>敢問少遊。五戒狀貌何如。<span class="科">秦</span></p>
        
        <p class="曲"><span class="牌">前腔</span>無塵無垢。幻形骸長身隻眸。翦青螺裋衲單絛。繡曇花袈裟雙袖。譚禪說咒。早把卻無生參叩。<span class="科">合前潁黃</span></p>
        
        <p class="白">果然言語相符。抑且形容允合。三人同夢。千古異聞。<span class="科">坡便服上</span></p>
        
        <p class="曲"><span class="牌">卜算子</span>江湖飄泊多。園徑荒蕪久。重問霜靴待漏時。不耐聞清漏。</p>
        
        <p class="白">岐路十年別。江津萬里長。重尋鵷鷺序。流涕忽沾裳。下官蒙聖恩復補端明學士。加陞禮部尚書。家人先已入城。舍弟又將出鎮。不免向會同館見他則個。<span class="科">使迎接介坡</span>我有些認得你。<span class="科">使</span>小官不曾會着老爺。<span class="科">坡</span>我即是向年獄中蘇學士也。<span class="科">使</span>有眼不識泰山。使小官十分慚惶。<span class="科">坡</span>蛇黃牛黃。可以療病。你這慚惶。卻是無用的了。且通報則個。<span class="科">使</span>蘇老爺襟懷灑落。度量寬洪。真世間罕有者。<span class="科">走入報介</span>大老爺到了。<span class="科">相見介坡對潁介</span>分離累歲。多縈棣萼之懷。相聚一堂。實切荊花之喜。</p>
        
        <p class="曲"><span class="牌">玉胞肚</span>多年迤逗。這相逢天涯淚流。恨窮途落葉驚分。怯殘顏孤雁誰投。<span class="科">合</span>牽衣執手話綢繆。各問年華共白頭。</p>
        
        <p class="白"><span class="科">潁對坡介</span>連枝久隔。豈無原上之鳴。同氣重逢。再列天邊之字。</p>
        
        <p class="曲"><span class="牌">前腔</span>休文腰瘦。問飛鴻何方逗留。料空林秋葉悽悽。恨池塘春草悠悠。<span class="科">合前坡對黃秦介</span></p>
        
        <p class="白">風煙路隔。當時懷抱依然。霜雪途懸。此際相逢豈偶。</p>
        
        <p class="曲"><span class="牌">前腔</span>窮荒奔走。料相知金蘭起愁。恨災殃花夢龍毫。怯離情粟起貂裘。<span class="科">合前黃秦對坡介</span></p>
        
        <p class="白">十年分袂。天涯情若比鄰。一旦賜環。海內幸存知己。</p>
        
        <p class="曲"><span class="牌">前腔</span>瑤京會偶。問投荒沾巾涕流。喜今朝麋鹿相依。恨當初鵩鳥生愁。<span class="科">合前潁</span></p>
        
        <p class="白">哥哥。適有一事。甚是奇異。昨夜弟與魯直少遊俱夢接五戒祖師。細譚解脫。密示玄通。不意剛接着哥哥。<span class="科">坡</span>聞老母分娩之時。有異僧授胎之報。他一目既然成眇。我數齡常夢為僧。今以三君之言合之。豈我即五戒後身耶。</p>
        
        <p class="曲"><span class="牌">前腔</span>前生離垢。這清修今生怎酬。脫塵緣一葦西歸。笑虛名萬水東流。<span class="科">合前潁黃秦合</span></p>
        
        <p class="曲"><span class="牌">前腔</span>龍爭虎鬭。料雄心今朝盡勾。又誰貪畫閣麒麟。且相盟瀚海鳧鷗。<span class="科">合前眾軍騎上介</span></p>
        
        <p class="白">中軍官叩頭。請老爺起馬。<span class="科">潁</span>就此相別。<span class="科">坡</span>纔得合歡。又成離恨。勢非得已。情實難堪。<span class="科">潁</span>孤雲乍合。零雨旋歌。因龍鉞之長征。惜雁行之中斷。高堂白髮。弟當便省椿萱。荒徑黃花。兄望錦歸桑梓。<span class="科">拜別介坡</span></p>
        
        <p class="曲"><span class="牌">鷓鴣天</span>朔風吹雪滿征裘。<span class="科">潁</span>一片幽情付水流。<span class="科">黃</span>咫尺俄驚迢遞路。<span class="科">秦</span>相逢頓作別離愁。<span class="科">眾擁潁下黃</span>回首望。獨雲浮。<span class="科">秦</span>人生聚散渾蜉蝣。<span class="夾白"><span class="科">眾上</span>蘇爺多拜上三位老爺。<span class="科">坡</span>中軍官。你到我家中。可對太爺說。</span>今朝空有鱸蓴想。指日還乘蝦菜舟。</p>
        
        <p class="落詩"><span class="科">坡</span>二十餘年別帝京。<br /><span class="科">黃</span>柳條藤蔓繫離情。<br /><span class="科">秦</span>來時萬里同為客。<br /><span class="科">合</span>無奈春風欲送行。</p>
        
        <h2 id=ch31 class="chapter"><span class="齣題">第三十一齣　慈訓</span></h2>
        
        <p class="曲"><span class="牌">金瓏璁</span><span class="科">雲過同上</span>鴻溝初隱凍。鸞臺寶鏡朦朧。嗟雙鯉不浮東。無心刺鳳。一點青螺愁重。空淚灑杜鵑紅。</p>
        
        <p class="白">千里鄉雲蝶夢中。相望無復馬牛風。誰憐雙鳳衾初合。社燕何由戀塞鴻。<span class="科">雲</span>過兒。我與你父親自成鸞鳳之緣。未遂魚蝦之願。鯨波寄跡。曾遭畫鷁之風濤。鴛帳藏身。頗渥貫魚之寵愛。追想鵲橋初駕。曾將兔管相投。繡虎雕龍。可羨賦中鸚鵡。摶鵬薦鶚。還期膝下麒麟。今汝螢火曾親。蠹書堪讀。可將玉管。從事韋編。想當初呵。</p>
        
        <p class="曲"><span class="牌">宜春令</span>雙蛾怯。五馬逢。鵲填河牛郎意濃。從登銅雀。蘭香頓入熊羆夢。猛堪憐舞叶驚鴻。猶自念歌迴啼鳳。<span class="科">合</span>匆匆。追思兔管。不堪拈弄。</p>
        
        <p class="白"><span class="科">過</span>這管呵。鴻猷駿業。實資束兔之毫。燕侶鶯儔。權作引鸞之鏡。追昔緣成孔雀。期今慶衍螽斯。</p>
        
        <p class="曲"><span class="牌">前腔</span>蜂媒合。蝶使通。喜乘鸞睢鳩偶同。金籠鸚鵡。幽棲淚滴鮫綃重。念孩兒刻篆雕蟲。知慈母吹簫引鳳。<span class="科">合前雲</span></p>
        
        <p class="白">你父親恩隆鳳炬。全仗鼠鬚。寵錫龍章。多憑兔鬣。願汝蚤招羔雁。令人共羨龍駒。</p>
        
        <p class="曲"><span class="牌">前腔</span>三鱣集。一鶚翀。向雞窗揮霓吐虹。趨庭學鯉。好教千里驊騮縱。碧山中獨羨焚魚。青瑣內同誇鳴鳳。<span class="科">合前過</span></p>
        
        <p class="白">孩兒自慚鳩拙。怎繩七葉之貂。私擬雄飛。少和九皋之鶴。欲題名于雁塔。當奮志于雞窗。</p>
        
        <p class="曲"><span class="牌">前腔</span>歌鳴鹿。賦落鴻。寫鸞箋驚蛇走龍。雞碑未解。自慚豚犬才無用。點蠅頭黽勉囊螢。揮鳥跡何妨題鳳。<span class="科">合前邁上</span></p>
        
        <p class="曲"><span class="牌">西地錦</span>去馬空尋殘夢。啼烏虛悵孤鐘。寒山鳥雀瓊花擁。回頭自愧歸鴻。</p>
        
        <p class="白"><span class="科">相見介邁</span>二母。過弟。自驪駒之唱。間隔廿年。嘆鴻雁之群。暌違萬里。猿腸欲斷。麋首堪歡。<span class="科">雲</span>你父入朝未回。且把家下事情細說一番。<span class="科">邁</span>容稟。</p>
        
        <p class="曲"><span class="牌">繡帶兒</span>自當初鸞飛臺空。望斷鱸魚秋夢。有誰憐謝豹泣殘風。寒螿聲伴啼紅。堪慟。猊爐煙燼。鴛瑟塵蒙。料今日不堪么鳳。高堂鳩杖螺鐘。嘆鷇食鶉衣。鳧鷗相共。</p>
        
        <p class="白"><span class="科">邁對雲介</span>二母。鴻宿湘江。烏棲瀚海。鏡裡蛾眉非故。鬟邊鶴髮將生。<span class="科">雲</span></p>
        
        <p class="曲"><span class="牌">前腔</span>憶鄉園鶯聲春送。無奈蠻腰愁重。嘆三更夢醒鯉魚風。自嗟蝶困蜂慵。堪慟。蠶絲未斷。鳳蠟猶紅。盼不到鶻城猿洞。鷦鷯猶寄枯叢。翠帳還孤。蝸居誰共。</p>
        
        <p class="白"><span class="科">邁對過介</span>兄弟。蟋蟀聲中。空懷曉夢。鶺鴒原上。實喜重逢。<span class="科">過</span></p>
        
        <p class="曲"><span class="牌">前腔</span>別多年蛟潛無用。盼斷遊鱗翔鳳。恨雲梯未得接蟾宮。應嗟鼯技遭窮。堪慟。蝸牛空戰。鵬鳥難冲。知何日馬門供奉。家鄉煮鯉烹鴻。料鬭鴨闌前。鳴蛙相送。<span class="科">邁</span></p>
        
        <p class="曲"><span class="牌">尾聲</span>鸊鵜寒莎雞動。<span class="科">雲</span>烏輪兔駕迅長空。<span class="科">過</span>覆鹿尋蕉恍夢中。</p>
        
        <p class="落詩"><span class="科">邁</span>紫鳳含花出御樓。<br /><span class="科">雲</span>曉鶯啼送滿宮愁。<br /><span class="科">過</span>中原不是無麟鳳。<br /><span class="科">合</span>匹馬今朝不少留。</p>
        
        <h2 id=ch32 class="chapter"><span class="齣題">第三十二齣　覲聖</span></h2>
        
        <p class="曲"><span class="牌">西地錦</span><span class="科">坡冠服執笏從人提燈引上</span>閣道銅龍重到。不堪霜滿金貂。凌寒猶候金門詔。還瞻楓闕岧嶢。</p>
        
        <p class="白">海外漂流已十霜。歸來華髮映衣裳。君恩自是如天闊。何必焚香侍玉皇。下官特蒙內召。祗候早朝。玉輦未升。銅龍初啟。追憶久投海外。永違劍珮于九霄。何期重入朝端。載列衣冠于萬國。</p>
        
        <p class="曲"><span class="牌">賞宮花</span>萍浮浪飄。無由謁聖朝。嗟命薄。慶恩饒。九死自拚埋馬革。五更重幸插雞翹。</p>
        
        <p class="白">呀。你看金蓮尚設。寶焰高張。太乙藜懸。何幸今朝重睹。令狐燭照。恍疑昔日送歸。</p>
        
        <p class="曲"><span class="牌">前腔</span>鸞墀候朝。金蓮照夜高。追往事。念奇遭。愁去空瞻天上日。醒來猶憶夢中蕉。</p>
        
        <p class="白">追念先朝。徒有奇才之賞。可憐往日。竟無一事之成。</p>
        
        <p class="曲"><span class="牌">前腔</span>明良定交。奇才聖寵叨。籌未展。技空高。片語到今歌盛事。半生何處獻良韜。</p>
        
        <p class="白">咳。叨光遇主。金蓮雖寵微躬。借照成讎。玉燭實招讒口。</p>
        
        <p class="曲"><span class="牌">前腔</span>長楊燭燒。恩光照紫袍。招佞宄。謫英豪。鳳蠟煉成愁脈脈。龍膏惹起口嘵嘵。<span class="科">小生扮宋徽宗擁宦官等上</span></p>
        
        <p class="曲"><span class="牌">神仗兒</span>霜天方曉。雞人籌報。看香煙細嫋。鞏覆金甌熙皥。登玉殿。訪群僚。</p>
        
        <p class="白">拂旦雞鳴僊衛陳。高憑龍首帝城春。千官黼帳柸前壽。百福香奩勝裡人。朕崇寧皇帝是也。嗣登鴻寶。未敢燕閒。閱史披圖。猛欲追謨于賢聖。宵衣旰食。每勤顧問于臣鄰。今當早朝時分。不免升殿則個。<span class="科">坡朝見介</span>臣蘇軾叩見。願陛下萬歲萬歲萬萬歲。<span class="科">帝</span>卿忠肝義膽。揭日月于重光。繡口錦心。挽文章于一變。致使浮沈外職。抑且漂泊遐方。已明百折之忠。實是九重之過。<span class="科">坡</span>臣眉山籜質。錦水樗材。丹陛陳謨。荷先帝金蓮之賜。黃堂獻最。遭奸臣貝錦之災。顧瀚海窮居。自甘埋劍。而彤墀寵召。何望賜環。今朝得覲龍顏。此際奚勝雀躍。</p>
        
        <p class="曲"><span class="牌">降黃龍</span>寶炬災招。讒口高張。孤忠自保。飄篷萬里。有誰辭九折王陽險道。榮叨。蘭臺典禮。重謁五雲廊廟。願輸忠銘常畫釜。銜環結草。</p>
        
        <p class="白"><span class="科">帝</span>錄用孤忠。丕揚遺直。雖是朕躬夙志。實由先帝遺言。</p>
        
        <p class="曲"><span class="牌">前腔</span>先朝。念子賢勞。寵賜金蓮恩垂玉照。遺忠海外。念幾番落落淹遲遠道。鵬鵰。秋天鎩羽。莫怨殘楓枯草。錄孤臣金章載錫。瓊環重召。</p>
        
        <p class="白"><span class="科">帝</span>卿籌國忠謨。已見肝腸激烈。傳家義訓。應知頭角崢嶸。行當爵爾後人。用以酬卿舊德。<span class="科">坡</span>臣子蘇邁蘇過。父書雖讀。慚無倚馬之才。賢籍未登。空有攀龍之志。現居輦轂。敢辱班聯。</p>
        
        <p class="曲"><span class="牌">前腔</span>兒曹。有愧傳貂。黃卷曾親。班衣猶少。那堪負荷。問庭前詩禮羞言跨竈。蕭條。青衿未脫。猶困雞窗昏曉。嘆微才鵬摶無翅。牛溲可療。</p>
        
        <p class="白"><span class="科">帝</span>卿老成練達。固應晉秩台階。卿子年少英豪。定合策名天府。特免西藩秋解。逕投南省春闈。</p>
        
        <p class="曲"><span class="牌">前腔</span>英豪。粹質奇標。克振名家。堪供清廟。憐卿有子。不枉義方垂教。才高。聯芳棠棣。堪把煙樓撞倒。試春闈龍墀獻賦。鸞堤待詔。</p>
        
        <p class="白"><span class="科">坡</span>臣浮沈宦海。羈縛名韁。念鄉國之飛雲。奚勝惆悵。看桑楡之落日。無任徘徊。乞賜省親。徐圖報主。</p>
        
        <p class="曲"><span class="牌">黃龍袞</span>衰親望裡遙。遊子天邊老。奈曉夜思家。衣袖驪珠遶。瞻依故道。鄉心如擣。求歸去。供子職。容移孝。</p>
        
        <p class="白"><span class="科">帝</span>丹心靖主。方在今朝。彩服娛親。何妨異日。</p>
        
        <p class="曲"><span class="牌">前腔</span>椿萱色未凋。葵藿忠堪效。且佐理皇猷。異日飛歸棹。堪披文藻。還攄奇抱。方相合。應未許。青門傲。</p>
        
        <p class="白"><span class="科">坡</span>初歸閶闔。本當圖報于涓埃。久闊庭幃。竊恐興悲于風木。歸心已切。哀悃宜矜。<span class="科">帝</span>子情固是難違。准令馳驛。臣職不宜久曠。依限赴京。<span class="科">坡謝恩介</span></p>
        
        <p class="曲"><span class="牌">尾聲</span>垂恩許訪金川道。<span class="科">帝</span>看指日重登廊廟。<span class="科">坡</span>剩有涓埃答聖朝。</p>
        
        <p class="落詩"><span class="科">帝</span>芙蓉闕下會千官。<br /><span class="科">坡</span>柳拂旌旗露未乾。<br /><span class="科">帝</span>朝罷須裁五色詔。<br /><span class="科">坡</span>肯將衰朽惜殘年。</p>
        
        <h2 id=ch33 class="chapter"><span class="齣題">第三十三齣　便省</span></h2>
        
        <p class="曲"><span class="牌">青玉案</span><span class="科">老程王同上</span>雪隱梅花。寒衝柳葉。似候東方騎。為問遊人歸也未。錦瑟塵生。瓊簫聲杳。悵長安千里。</p>
        
        <p class="白"><span class="科">老</span>為隔關山遠。因悲道路難。<span class="科">程</span>白頭羞弄杖。青眼望征鞍。<span class="科">王</span>地咽金川冷。雲凝劍閣寒。蛾眉何事鎖。為道憶長安。<span class="科">老程</span>自從邁孫出去。未卜軾子存亡。一望天涯。竟絕遊魚于湘浦。百年故國。空尋歸鶴于遼陽。白髮傷心。青山漬淚。<span class="科">王</span>殘簫入夢。徒懷死別之悲。破鏡常懸。未遂生還之慶。昨見晚燈花綻。茲聞曉鵲聲喧。或消息之將傳。庶團圓之有望。<span class="科">老程合</span></p>
        
        <p class="曲"><span class="牌">榴花泣</span>滄波淹滯。料亦鬢成絲。三十載。竟無歸。魚枯雁老冷庭幃。淒風凍雨。惆悵舊縫衣。憑闌揮涕。怕孤臣一逐琉璃脆。慘離魂三月啼鵑。喚愁悰半夜寒雞。<span class="科">王</span></p>
        
        <p class="曲"><span class="牌">前腔</span>飄零夫婿。何處問因依。憑繡檻。掩朱扉。鸞孤鳳去杳歸期。猖狂落魄。斷送老頭皮。半腔心事。怕青螺頓薄當時翠。恨難逢隴首梅花。最堪憐陌上楊枝。<span class="科">眾擁潁上</span></p>
        
        <p class="曲"><span class="牌">粉蝶兒</span>銜命歸來。馬繫殷郎枯樹。</p>
        
        <p class="白"><span class="科">眾稟介</span>已到府門了。<span class="科">潁下馬相見介</span>離家驚十載。羞見鬢痕蓬。休把銀釭照。相逢似夢中。<span class="科">老程</span>自揮鞭出去。已驚歲月遷延。雖衣錦歸來。亦覺星霜更變。且說汝兄行徑。以舒父母情懷。<span class="科">潁</span></p>
        
        <p class="曲"><span class="牌">漁家傲</span>波濤裡數載流離。慘風霜夢斷鴟夷。念從前孤雁群分。消不盡寒螿聲唳。喜丹書重召金門侍。繫銀魚容臺班廁。曾在郵亭相會。料歸鞭晨昏便至。</p>
        
        <p class="白"><span class="科">老程</span>只道已修天上之文。誰知還受人間之祿。況汝歡承膝下。使我喜上眉端。</p>
        
        <p class="曲"><span class="牌">前腔</span>愁相看兩鬢垂絲。喜吾兒猶侍銅墀。猛堪驚箕尾光寒。誰承望奎婁輝熾。扁舟問道歸來未。料鶯花西園重麗。莫把門閭依倚。怕斜陽將人尤殢。</p>
        
        <p class="白"><span class="科">王</span>敢問叔叔。你哥哥既困風塵。復投坑穽。誰飛諫牘。得照冤盆。<span class="科">潁</span>復爵朝中。雖乞恩于主上。鳴冤闕下。實借力于姑夫。</p>
        
        <p class="曲"><span class="牌">前腔</span>忠懷奮脈脈魂飛。抱彈章血叩銅墀。道忠臣失水孤鱗。恨奸雄迷人九尾。楓宸重念金蓮意。憶江湖卅年憔悴。欲問奔波滋味。試驗取青衫涕淚。</p>
        
        <p class="白"><span class="科">王</span>逐客初還。幸得本朝復職。孤兒遠出。未知何地安身。<span class="科">潁</span>京國棲遲。已喜重逢橋梓。春闈密邇。還期同探花枝。</p>
        
        <p class="曲"><span class="牌">前腔</span>悲年少跋涉天涯。料才疎怎赴春闈。恁飄流季子貂裘。怕淒涼小喬鸞被。九疑如黛湘川蔽。問瓜期甚時驩會。試看腰肢憔悴。總為着兒郎夫婿。</p>
        
        <p class="曲"><span class="牌">尾聲</span><span class="科">合</span>待歸來細問當年事。有誰念殘香冷膩。共話卻潦倒西窗翦燭時。</p>
        
        <p class="落詩"><span class="科">老</span>林花不待曉風開。<br /><span class="科">程</span>南陌征人一騎來。<br /><span class="科">王</span>悵望玉京無限恨。<br /><span class="科">潁</span>共歡明主賜金回。</p>
        
        <h2 id=ch34 class="chapter"><span class="齣題">第三十四齣　證果</span></h2>
        
        <p class="白"><span class="科">琴上</span>青泥曾說偈。紅粉解參禪。自家琴操便是。久脫紅塵。自消白晝。呼猿聽偈。修成無上湼槃。招鶴參禪。悟徹最玄般若。與蘇子瞻兩心密印。因尋湘沅行藏。對章子厚數語暗嘲。頓起瓊崖禍祟。仍在京師寄住。還期淨土真修。到無量菴說咒焚香。與印師尊繙經入定。正是竹密不妨流水。蓮清何怕淤泥。道猶未了。印師早到。<span class="科">印上</span>丹霞縹緲見金幢。去後猶留滿室香。口吐醍醐來灌頂。爭教心地不清涼。<span class="科">相見介印</span>天然。你可知道了麼。蘇子瞻在京已久。我和你去點化他則個。<span class="科">琴</span>如此就行。<span class="科">印</span>好將青柳露。<span class="科">琴</span>點破白蓮香。<span class="科">印</span>此是子瞻私宅了。通報則個。蘇老爺有請。<span class="科">坡雲上</span>方尋蝴蝶夢。又被鷓鴣摧。<span class="科">相見介印</span>從彼別離。到今思憶。可能無恙。以慰有懷。<span class="科">坡</span>虛拋歲月。盡歷風波。幸得偶逢。可消渴想。<span class="科">印</span></p>
        
        <p class="曲"><span class="牌">北混江龍</span>道受盡了掀天浪濤。江州血淚灑虹毫。弄得你三更亂雨。萬里驚潮。只落得雲袖傷秋停玉管。盼不到霜靴待漏珥金貂。恨回波一望蜃樓高。驚魂千派鼉宮曉。受用的蠻煙瘴雨。蹉過了月夕花朝。</p>
        
        <p class="白"><span class="科">琴</span>朝雲妹子。一別多時。十年勞想。<span class="科">雲</span>梯山航海。白髮將侵。宿雨餐風。紅顏非故。<span class="科">琴</span></p>
        
        <p class="曲"><span class="牌">油葫蘆</span>因甚的青鏡朱顏頓慘憔。又難追別樣嬌。西施褪卻如花貌。只為着十年奔道路。因此上一旦損豐標。誰念湘波涸。更覺楚雲消。謾將歌扇挽。空把翠眉描。天畔雙梭擲。海上一篷飄。恨無情風浪蹙斷玉臺簫。壺中藥倩誰敲</p>
        
        <p class="白"><span class="科">印</span>子瞻。子瞻。你也該省得了。<span class="科">坡</span>久思臥壑養高。奈有難拋人事。即欲買田招隱。必須先了塵緣。<span class="科">印</span></p>
        
        <p class="曲"><span class="牌">天下樂</span>當日災危起彩毫。馳鳥道。涉鯨濤。到如今插䴊䴃。似烏衣返故巢。猶戀着飛牘凌霄。放不下簪筆隨朝。還說道買青山塵緣未了。</p>
        
        <p class="白"><span class="科">琴</span>朝雲妹子。你何不同學士焚修了。<span class="科">雲</span>我身沈慾海。自己難撈。他心戀仕途。別人怎挽。<span class="科">琴</span></p>
        
        <p class="曲"><span class="牌">節節高</span>迷戀了蛾眉蛾眉玉貌。指望着鸞章鸞章金誥。青鏡臺前要人說娘行俊俏。何不浣了脂香。銷了油膩。將禪關打着。翦了盤龍。閒了舞鳳。擲了飛鮫。正好向白雲關繙經自遨。</p>
        
        <p class="白"><span class="科">眾上報介</span>二位相公會試俱高中了。<span class="科">佛琴</span>可喜可賀。<span class="科">印</span></p>
        
        <p class="曲"><span class="牌">元和令</span>這兩個俱搴錦標。舞雙雙斑衣好。準備着封章菽水與粱膏。儘年華承歡暮朝。有一日雲殘月缺。絮捲花消。等氤氳風一掃。</p>
        
        <p class="白"><span class="科">琴</span>朝雲妹子。你令郎既已高捷。身後事也完了。</p>
        
        <p class="曲"><span class="牌">上馬嬌</span>耀門閭有小兒曹。呀。日下正逍遙。你等閒忘卻前生約。待誰識舊禪袍。</p>
        
        <p class="白"><span class="科">坡驚介</span>他有什麼舊禪袍。<span class="科">印</span>子瞻。子瞻。你還不知道。你前世就是五戒。我前世就是明悟。<span class="科">琴指雲介</span>他就是紅蓮後身。我就是清一後身。<span class="科">印</span></p>
        
        <p class="曲"><span class="牌">勝葫蘆</span>全不想古寺當年着破袍。受多少莽風騷。早見了瑤華兒女貌。凡心難咽。塵情頓起。歸去路迢迢。因此上歷難遭魔猶不曉。好蹊蹺。還被青螺情愛惱。軀藏火坑。魂飛慾海。回首落皮毛。<span class="科">琴</span></p>
        
        <p class="曲"><span class="牌">後庭花</span>擣不盡鐵河泥顏色好。吹不斷四洲沙長慧曉。假饒血肉相瞞昧。來時路不遙。猛相招。九蓮兒香遶。三車兒悟超。笑娘行呈妖獻笑。跳不出紅裙腔調。好回頭宿孼兒消。新緣斷。舊火燒。度沈淪百尺橋。</p>
        
        <p class="白"><span class="科">坡大笑介</span>原來如此。原來如此。所以會同館有三人同夢之異。<span class="科">印</span></p>
        
        <p class="曲"><span class="牌">柳葉兒</span>早則個一聲長笑。舊根源撥盡蓬蒿。妝喬做喬。本來面目真消耗。待玄同印慧覺超。那時節方纔悟夢裡的心苗。</p>
        
        <p class="白"><span class="科">雲</span>既蒙指點。頓悟因依。久昧玄關。願聞道奧。<span class="科">琴</span></p>
        
        <p class="曲"><span class="牌">寄生草</span>泥牛水流應遠。石犝波飛正杳。住行坐臥空中妙。穿衣喫飯禪中奧。痾屎撒溺玄中竅。若問卻東行鸞鶴滿空飛。算不出西歸龍象回頭早。</p>
        
        <p class="白"><span class="科">坡雲拜介</span>百年幻夢。一旦提醒。待我暫省雙親。撇塵寰而長往。與君永歸三寶。指覺岸以同登。<span class="科">印琴</span>前修有在。舊約毋忘。我二人在蛾眉山等候便了。蚤知燈是火。飯熟已多時。<span class="科">下坡雲合</span></p>
        
        <p class="曲"><span class="牌">尾聲</span>曇花一樹高。貝葉千篇掃。便從此回頭。藤枯蔓槁。好一似半夜羅浮香氣繞。鐵鞋不費勞。覺路逍遙。看金繩寶筏相招。何須慮永劫沈身不可撈。還將宿孼消。洗卻紅蓮圈套。那時節白蓮香相攜共入無生道。<span class="科">同下</span></p>
        
        <h2 id=ch35 class="chapter"><span class="齣題">第三十五齣　接武</span></h2>
        
        <p class="曲"><span class="牌">祝英臺</span><span class="科">邁過同上</span>綠衣飄。紅杏暖。春色憑誰管。雁塔名題。馬踏花痕亂。欲問錦水青衫。眉山皓首。惆悵時光流變。</p>
        
        <p class="白">春夜子星回。天孫滿月杯。詠歌麟趾令。簫管鳳雛來。<span class="科">邁</span>下官蘇邁是也。<span class="科">過</span>下官蘇過是也。<span class="科">邁</span>我兄弟雖已赴宴于瓊林。尚未授官于銓部。意欲奉嚴親而歸故里。兼可侍大父以樂餘年。兄弟意下何如。<span class="科">過</span>家大人風霜歷遍。既倦飛而知還。予小子雨露新霑。宜急流而勇退。言之有理。意可無疑。<span class="科">邁</span></p>
        
        <p class="曲"><span class="牌">玉芙蓉</span>青雲帝寵長。白雪親懷悵。喜芝蘭叶夢。棣萼聯芳。御杯共醉龍頭榜。春雪同含雞舌香。<span class="科">合</span>長江上。泛清波半航。東風裡雙仙新着錦衣裳。<span class="科">過</span></p>
        
        <p class="曲"><span class="牌">前腔</span>蘭蓀正吐芳。萱草頻凝望。且重尋故里。笑訪高堂。殷花細翦黃金帳。美液輕浮白玉觴。<span class="科">合前邁</span></p>
        
        <p class="白">自從束髮。輒爾傷心。奈有事于驅馳。竟不遑于定省。今日幸登一第。足繼書香。當時備歷千辛。莫看衫淚。</p>
        
        <p class="曲"><span class="牌">雁來紅</span>馳千里。滯一鄉。走風塵名利韁。今朝喜奮層霄上。玉壘重歸訪。翠袖猶凝舊日霜。<span class="科">合</span>頻頻望。飛鴉夕陽。問征途。還惆悵。</p>
        
        <p class="白"><span class="科">過</span>自生塵世。未睹家鄉。雖嗟久滯于遐荒。猶幸親聆乎詩禮。今日曲江沈醉。共着宮袍。何時錦水榮歸。同娛萊綵。</p>
        
        <p class="曲"><span class="牌">前腔</span>黃岡遠。瓊海長。幸趨庭有義方。今朝得意長安上。往事堪悲愴。疋馬猶憐舊日忙。<span class="科">合前邁</span></p>
        
        <p class="白">嚴尊庶母。即欲戒行。官舫客囊。先須打點。<span class="科">過</span>蘭橈桂棹。昨已遙停。椿樹萱花。明當早發。須同去稟知。</p>
        
        <p class="落詩"><span class="科">邁</span>銅龍曉閣問安迴。<br /><span class="科">過</span>忽睹雲間數雁來。<br /><span class="科">邁</span>共沐恩波池上客。<br /><span class="科">過</span>緣知獨有子雲才。</p>
        
        <h2 id=ch36 class="chapter"><span class="齣題">第三十六齣　晝錦</span></h2>
        
        <p class="曲"><span class="牌">菊花新</span><span class="科">潁上</span>春深自喜舞朝衣。林下輕風蘸翠微。</p>
        
        <p class="白">恍惚夜川裡。蹉跎朝鏡前。紅顏與壯志。太息此流年。下官承恩出鎮。便道歸家。定省晨昏。少竭高堂之力。遷延歲月。更懸魏闕之心。正是丹衷酬聖主。白首答衰親。<span class="科">眾稟</span>大老爺已到。<span class="科">坡雲邁過上</span></p>
        
        <p class="曲"><span class="牌">金菊對芙蓉</span>故國鶯啼。鄉園花媚。堪悲歸路雲迷。夢魂尚愧烏衣。</p>
        
        <p class="白"><span class="科">相見介潁</span>且喜哥哥榮歸故里。快請爹媽嫂嫂上堂則個。<span class="科">老程王同上</span></p>
        
        <p class="曲"><span class="牌">菊花新</span>斑袖賦歸來。白髮生歡喜。</p>
        
        <p class="白"><span class="科">坡拜見老程介</span>久違甘旨。備歷辛酸。夢繞雲山。酷似搥心之鹿。養疎菽水。有慚哺食之烏。今方返國而省親。又欲入山而訪道。萬惟恕罪。千乞垂恩。<span class="科">老程</span>受萬里之風波。方嗟賜玦。沾九天之雨露。又擬投簪。既薄宦情。旋修佛果。<span class="科">坡潁同拜介坡</span>重聯荊樹。喜成鴻雁之群。載訪曇花。欲問象獅之座。<span class="科">潁</span>漂流海外。何期一笑相逢。參悟生前。堪了三人同夢。<span class="科">坡王同拜介坡</span>桃花有約。劉晨喜得重來。貝葉多緣。支遁又將遠邁。<span class="科">王</span>一枝綠柳。歡娛試驗長條。九品青蓮。修證何妨並蔕。<span class="科">坡</span></p>
        
        <p class="曲"><span class="牌">剔銀燈</span>自當日黃岡留滯。更相遭丹崖顛沛。金環幸得皇朝賜。喜今日再完蓮諦。<span class="科">合</span>榮歸喜。春風彩衣。消舊怨花香酒卮。</p>
        
        <p class="白"><span class="科">雲拜見老程介</span>堂前初拜。二親久缺于趨承。<span class="科">老程</span>海外言旋。孤客實勞于陪侍。<span class="科">王雲相拜介雲</span>專房寵擅。讓人不妒蛾眉。<span class="科">王</span>側室賢明。訓子喜成麟趾。<span class="科">雲</span></p>
        
        <p class="曲"><span class="牌">前腔</span>雲煙外青煤還細。波濤裡紅妝頓翳。高堂未罄承歡志。喜今日雙鸞重聚。<span class="科">合前邁過拜見老程介</span></p>
        
        <p class="白">故國暌違。慚繩祖武。<span class="科">老程</span>少年昂聳。足見孫謀。<span class="科">邁過拜見潁介</span>飲酒賦詩。幸承阮籍。<span class="科">潁</span>賭棋折屐。喜見謝玄。<span class="科">邁過合</span></p>
        
        <p class="曲"><span class="牌">前腔</span>窮荒去慚違桑梓。晨昏隔未供菽水。從離膝下長無寐。喜今日鶤鵬聯翅。<span class="科">合前邁過拜見王介</span></p>
        
        <p class="白">久違慈訓。未展孝思。春暉每厪于縫衣。晝日喜歸乎著錦。<span class="科">王</span>膝下久離。徒切倚門之望。榜中雙占。忝成畫荻之功。<span class="科">邁過合</span></p>
        
        <p class="曲"><span class="牌">前腔</span>兒年少髮痕驚翠。皇恩重衣紋染紫。慈幃遠隔頻揮涕。喜今日牽衣相會。<span class="科">合前內云</span></p>
        
        <p class="白">聖旨下。<span class="科">秦上</span>聖旨已到。跪聽宣讀。奉天承運皇帝詔曰。風霜節勁。恆遭按劍之誅。日月光明。用照覆盆之泣。爾禮部尚書蘇軾。文字凌雲。忠誠貫日。金蓮歸院。先王嘆賞奇才。彩管題詞。國士頓遭讒口。棲遲犴獄。奔走鯨波。白叟黃童。盡知為枉。紫宸丹陛。洞察其冤。須進新銜。少償舊德。特進太師兼資政殿大學士。爾父光祿丞蘇洵。丹心靖國。白首歸田。封太子太師。母程氏。閫教多謨。義方有則。封成國太夫人。爾弟兵部尚書蘇轍。功效省樞。忠鳴閶闔。特進太傅兼端明殿大學士。爾妻王氏。嗣育蘭蓀。孝全蘋藻。封通義郡夫人。妾王氏。相夫益堅晚節。誕兒早掇賢科。封同安縣君。爾長男觀政進士蘇邁。能讀父書。允稱國器。授駕部員外郎。次男觀政進士蘇過。學能製錦。才可運斤。授潁昌府郾城縣知縣。工部侍郎秦觀。補袞有資于安攘。飛章克辨乎賢奸。進本部尚書。嗚呼。承前啟後。萃忠孝于一門。崇德報功。錫寵光于奕世。欽哉朕命。沃矣汝心。望闕謝恩。<span class="科">各謝恩介秦見老程拜介秦</span>一官淹滯。有慚玉潔冰清。萬里重逢。可喜絲纏蘿附。<span class="科">老程</span>班聯鳩鷞。堪稱北署之英。臺築鳳凰。不愧東牀之選。<span class="科">秦與眾相揖介秦</span>弓裘在望。雅稱奕世忠良。袍笏相傳。共羨一門榮貴。<span class="科">眾</span>昔官諫議。已勞殿陛鳴冤。茲列司空。復喜門楣生色。</p>
        
        <p class="曲"><span class="牌">大環着</span>喜青鸞飛至。喜青鸞飛至。漢珥增輝。五彩繽紜。三紋華麗可是一時榮貴。念區區怎酬恩惠。惟願乾坤奠位。指黃圖不見山童海沸。修三事。歌川主。玉檢時。封珠星長綴。</p>
        
        <p class="曲"><span class="牌">喬合笙</span>想浮生矇昧。想浮生矇昧。誰辨雄雌。問前生難解紅蓮真諦。舊花香休猜露水枝。禪關總玄偈。嘆人間流沛。這題詩豈意遭狐尾。因緣果報。這其間永劫難逃避。南天莫滯。西方可歸。蝸名蠅利千秋戲。休被紅塵縈繫。共向青山去。何異邯鄲寤。</p>
        
        <p class="曲"><span class="牌">越恁好</span>鼎綸仙吏。鼎綸仙吏。譜梨園吐繭絲。看瑞芝香滿。幽蘭調飛行雲駐。檀板催清霜。句落梁州妓。坡仙靈爽。應道神交心契。</p>
        
        <p class="曲"><span class="牌">煞尾</span>函三館裡呈餘技。解向詞林遊戲。曾有太乙真人照杖藜。</p>
        
        <p class="落詩"><span class="科">合</span>春還淑氣滿長安。<br />世上浮名好是閒。<br />聞道仙郎歌白雪。<br />陽春一曲和皆難。</p>

    </body> 
</html>