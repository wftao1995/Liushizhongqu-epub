<!DOCTYPE HTML>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="zh-tw" xml:lang="zh-tw">
    <head>
        <title>六十種曲/明珠記</title>
        <meta name="author" content="明　陸采　著"/>
        <meta charset="utf-8"/>
        <link rel="stylesheet" type="text/css" href="layer.css">
    </head>
    <body> 
        <h1><span class="劇題">明珠記</span></h1>

        <p class="作者">明　陸采　著</p>

        <h2 id=ch1 class="chapter"><span class="齣題">第一齣　提綱</span></h2>

        <p class="曲"><span class="牌">聖無憂</span><span class="科">副末上</span>人世歡娛少。眼前光景流星。青春不樂空頭白。老大損風情。　　喜遇心閒意美。更逢日麗花明。主人情重須沉醉。莫放酒杯停。</p>
        
        <p class="曲"><span class="牌">南歌子</span>清新樂府唱堪聽。遏雲行。鳳鸞鳴。宮怨閨愁。就裡訴分明。掩過西廂花月色。又撥斷琵琶聲。　　佳人才子古難并。苦離分。巧完成。離合悲歡只在眼前生。四座知音須拱聽。歌正好。酒頻傾。<span class="科">問答照常</span></p>
        
        <p class="曲"><span class="牌">望海潮</span>王郎奇俊。無雙嬌媚。相逢未遂姻盟。涇卒揮戈。尚書羈絏。多才脫走襄城。賊滅早還京。恨奸謀屈陷。幾處伶俜。偶逢族叔。求官贈妾結深情。　　驛中錦字叮嚀。向渭橋瞥見。淚雨交傾。烈士相憐。靈丹暗買。採蘋扮作男形。假詔到園陵。把佳人酖死。贖出重生。分珠再合。一家完聚受恩榮。</p>
        
        <p class="落詩">劉尚書遇亂遭奸計。<br />古押衙假作偷花使。<br />無雙女死後得重生。<br />王仙客兩贈明珠記。</p>
        
        <h2 id=ch2 class="chapter"><span class="齣題">第二齣　赴京</span></h2>
        
        <p class="曲"><span class="牌">破齊陣引</span><span class="科">生上</span>清白先人家法。金貂累代傳榮。雅志超群。詩名滿世。爭奈高才未騁。孤身自浪浮雲跡。四海誰懷國士情。<span class="夾白">咳。</span>長歌上帝京。</p>
        
        <p class="誦"><span class="牌">減字木蘭花</span>風雲未偶。心懸日月空回首。騏驥埋塵。得志駑駘也笑人。　　椿萱零落。空悲風木應難作。鸞鳳無依。揀盡寒枝不肯棲。</p>
        
        <p class="白">小生累代遺芳。一經傳業。擅六書之精。當得羲獻北面。掇三史之秀。可與遷固比肩。五車讀就。敢誇萬卷在心胸。八韻賦成。卻笑十年耽筆硯。未受九重明詔。空懷四海蒼生。不讓他吳門二俊擅文名。肯學那竹林七賢甘醉飲。王仙客本貫襄陽鄧州人氏。先朝諫議大夫王公之子。當朝戶部尚書劉震之甥。不幸早年喪父。賴母舅迎養老母。看覷成人。舅舅有一女。名曰無雙。年紀小俺三歲。自幼兒同學相戲。舅母喜歡。當時對小生說。待你長成。把無雙與你為妻。母親臨死之時。要求婚配。是母舅親口許下。只因小生扶柩歸鄉。不曾成禮。即今三年服滿。明年是建中皇帝大比之年。小生待上京師應試。順便到劉家求親。昨日分付安童塞鴻。收拾行李。未知完備麼。塞鴻那里。</p>
        
        <p class="曲"><span class="牌">西江月</span><span class="科">丑上</span>門戶年來冷落。郎君日下崢嶸。蕭然琴劍照人清。笑指長安馳騁。<span class="科">生</span>遊子偏懷故國。僕夫反樂長征。<span class="科">合</span>莫辭辛苦上瑤京。會看風雲一逞。</p>
        
        <p class="白"><span class="科">生</span>塞鴻。行李完備了麼。<span class="科">丑</span>覆官人。錦囊盛七絃焦尾。瑤鞘掛三尺龍泉。馬似雲飛。車如電轉。俱已擺列門外。天道暄熱。請官人早行。<span class="科">生</span>正是暫辭舊國遊京國。便出襄陽訪渭陽。<span class="科">行介</span></p>
        
        <p class="曲"><span class="牌">朝元令</span>風回楚城。五月黃梅景。煙浮帝京。千里紅塵永。自挈圖書。遠辭鄉井。<span class="夾白"><span class="科">丑</span>官人此去。先到劉相公府中。<span class="科">生</span></span>重念渭陽恩。幸欲敘平生。南風細吹雙轂輕。嫋嫋柳條青。依依遊子情。<span class="科">合</span>迢遙華省。空凝望楚天雲冷。</p>
        
        <p class="曲"><span class="牌">前腔</span><span class="科">丑</span>才子名高鄢郢。風流蓋世情。文采照三京。試問時流。有誰堪並。<span class="夾白"><span class="科">生</span>功名之事。未知如何。<span class="科">丑</span></span>莫向蓬蒿延頸。有日飛騰。搏風兩翅九萬程。重振舊家聲。依然故里榮。<span class="科">合前</span></p>
        
        <p class="曲"><span class="牌">前腔</span><span class="科">生</span>斜日柘林風靜。征人汗滿纓。田父正躬耕。對此艱難。迷心重醒。<span class="夾白"><span class="科">丑</span>當此炎天。公子王孫。多少會受用。怎知征人辛苦。<span class="科">生</span></span>何處涼亭酩酊。散髮層冰。人生總為名利縈。瀟洒羨嚴陵。滄江弄釣罾。<span class="科">合前</span></p>
        
        <p class="曲"><span class="牌">前腔</span><span class="科">丑</span>縹緲紅雲墜影。荊山暑氣清。斜日槿花明。舉目黃沙。悶人時景。<span class="夾白"><span class="科">生</span>那山頭上是猿啼麼。<span class="科">丑</span></span>何處猿啼深嶺。腸斷三聲。回頭故鄉初一程。緩轡話離情。淒淒芳草生。<span class="科">合前</span></p>
        
        <p class="落詩">下馬停車日已斜。<br />故鄉回首碧雲遮。<br />離愁最是關心處。<br />風葉蕭蕭噪暝鴉。</p>
        
        <h2 id=ch3 class="chapter"><span class="齣題">第三齣　酬節</span></h2>
        
        <p class="曲"><span class="牌">念奴嬌</span><span class="科">外上</span>罷朝初下未央宮。侯吏朱衣前擁。滿袖天香歸甲第。夾道綠槐陰重。日上鰕鬚。風嫋龍涎。別院笙歌哄。太平歡宴。仰荷一人恩寵。</p>
        
        <p class="誦"><span class="牌">踏沙行</span>紫閣垂勳。黃金橫帶。人生富貴誰堪比。八方無事且為歡。一年好景君須記。　　美酒繁弦。海榴池蕊。芭蕉葉展青鸞尾。金杯角黍送流年。伴他兒女花前醉。</p>
        
        <p class="白">自家學貫天人。資兼文武。敢竭孤忠報主。惟將正色立朝。官階已占六曹中。名位早登三事列。運北斗之樞機。統尊列宿。作九天之喉舌。職亞三公。忠不忘乎一飯。誰言錦幕幔天。貨必足於四方。要使青錢流地。正是關節一毫無地入。公廉兩字只天知。下官劉震。官拜戶部尚書租庸使。夫人崔氏。小女無雙。老年無子。痛太玄之失傳。弱息知書。幸中郎之有託。且喜今日是五月端午。早上分付院子安排筵席。與夫人小姐。同賞佳節。不知完備未曾。院子那里。<span class="科">末</span>廳上一呼。階下百喏。覆老爺。有何鈞旨。<span class="科">外</span>我着你安排筵席在後花園水亭上。完備了麼。<span class="科">末</span>完備多時了。<span class="科">外</span>怎見得。<span class="科">末</span>但見池館清幽。風光澹蕩。器列象州之古玩。簾開合浦之明珠。水晶盤。羊角粽。輕開錦束玉生輝。琥珀酒。琉璃鍾。未解黃封香滿座。石洞假山。清泉細細。碧梧蒼竹。疎影離離。走動的是朱衣堂吏。人人頭帶赤靈符。吹彈的是紅粉佳人。個個手擎長命縷。金雀斜簪墮馬髻。畫舡齊唱採菱歌。端的好筵席。<span class="科">外</span>既然完備。請夫人小姐出來。<span class="科">末</span>遙傳黃閣命。去請畫堂仙。請夫人小姐上堂。</p>
        
        <p class="曲"><span class="牌">花心動</span><span class="科">老</span>年老心閒。對日長只把貝經翻誦。<span class="科">旦上</span>睡足花臺。浴罷蘭湯。金蓮步出房櫳。<span class="科">貼上</span>喜逢佳節風光好。正滿園梧竹陰濃。<span class="科">合</span>向水亭瓜果玉杯傳送。</p>
        
        <p class="誦"><span class="科">相見介</span><span class="牌">菩薩蠻</span><span class="科">外</span>綠楊嫋嫋垂絲碧。海榴點點胭脂赤。<span class="科">老</span>兩兩亂鶯啼。毿毿梧竹齊。　　<span class="科">旦</span>微微風動幔。惻惻涼侵扇。<span class="科">合</span>處處遇端陽。家家共舉觴。</p>
        
        <p class="白"><span class="科">外</span>夫人。下官備一杯淡酒。與你同賞佳節。<span class="科">旦</span>採蘋將酒過來。<span class="科">外揖酬酒介</span></p>
        
        <p class="曲"><span class="牌">畫眉序</span>金卮泛蒲綠。撫景停卮感心曲。歎千年湘水。此日沈玉。名未泯角黍空傳。人去遠招魂誰續。<span class="科">合</span>大家酩酊酬佳節。莫負太平風俗。</p>
        
        <p class="曲"><span class="牌">前腔</span><span class="科">老</span>新篁展修綠。玳瑁筵開畫欄曲。看座排冰島。筩傳蓮玉。見滿眼虎艾爭鮮。正西苑龍舟相續。<span class="科">合前</span></p>
        
        <p class="曲"><span class="牌">前腔</span><span class="科">旦</span>修眉遠山綠。粉汗流香浸眉曲。自持觴勸酒。皓腕露玉。願白頭長享天年。結綵線不須人續。<span class="科">合前</span></p>
        
        <p class="曲"><span class="牌">前腔</span><span class="科">貼</span>輕盈舞裙綠。獨抱琵琶度新曲。漸髻偏金鳳。釵橫紫玉。掠紈扇乳燕飛來。亂急管新蟬相續。<span class="科">合前</span></p>
        
        <p class="曲"><span class="牌">滴溜子</span><span class="科">外</span>你道是侯門風味不俗。又誰知閭閻幾多不足。日宴未炊饘粥。可惜尊前白苧歌。總是蒼生哭。但願君心。化作光明爉燭。</p>
        
        <p class="曲"><span class="牌">鮑老催</span><span class="科">老</span>繁華輦轂。人人齊唱昇平曲。家家多泛菖蒲粟。休眉皺。且放懷。消清福。人生百歲歡未足。休把愁心惱絃管。頻開笑口傾醽醁。</p>
        
        <p class="曲"><span class="牌">滴滴金</span><span class="科">旦</span>上林筍膾甘如肉。南海冰鱗氣猶馥。玉槃犀筯寒生指。畫堂中。新酒熟。珍饈溢目。嬌歌艷舞相催促。相催促。休教日近青山麓。</p>
        
        <p class="曲"><span class="牌">鮑老催</span><span class="科">貼</span>香風亂撲。顛狂粉拍穿金粟。高低玉剪飛華屋。把瑇筵。近鳴泉。臨喬木。生綃扇兒休揮觸。清風自有涼亭竹。風來也。鬢簌簌。</p>
        
        <p class="曲"><span class="牌">雙聲子</span><span class="科">合</span>弄潮罷。弄潮罷。何處蘭舟逐。採菱歸。採菱歸。兩岸芙蓉綠。日已暮。日已暮。歡未足。歡未足。看明月扶醉。夜涼新浴。</p>
        
        <p class="曲"><span class="牌">尾</span>酒剩花殘下金谷。月白風清歸去促。可惜明朝又初六。</p>
        
        <p class="落詩">侯家庭院好風光。<br />骨肉傳杯笑滿堂。<br />但願太平常會面。<br />年年此日賞端陽。</p>
        
        <h2 id=ch4 class="chapter"><span class="齣題">第四齣　探留</span></h2>
        
        <p class="曲"><span class="牌">玉漏遲</span><span class="科">生上</span>辭家浪遊。歎山勞匹馬。水怯孤舟。紅槿香中。一聲越鳥添愁。回首故園池館。清風滿目人消受。名成否。先自將人憔瘦。</p>
        
        <p class="曲"><span class="牌">前腔</span><span class="科">丑上</span>風塵奔走。歎肩挑琴劍。汗透征裘。綠柳陰中。小姬喚客罏頭。正値馬疲人倦。無由得解鞍沽酒。<span class="科">生</span>婚成否。先覺春心暗透。</p>
        
        <p class="白">迤邐行來。不覺早到京師也。<span class="科">丑</span>官人。你看京師好景致。<span class="科">生</span>怎見得。<span class="科">丑</span>只見六街車馬。三市人煙。慈恩寺金剎參天。灞陵橋垂楊拂地。花簇簇三百六十行買賣。錦重重十萬八千戶人家。朱樓綉檻。有十里香風。水閣涼亭。沒半星暑氣。酒肆中賣的是蓮花白。竹葉清。都解金龜同一醉。勾欄內坐的是李端端。蘇小小。笑歌新曲解留人。金章紫綬。達官貴戚去朝天。白狗蒼鷹。公子王孫來打獵。八柱巍峨標玉闕。五雲繚繞擁王居。果然好景致。<span class="科">生</span>此去劉家多少路。<span class="科">丑</span>兀那里是劉相公府前也。</p>
        
        <p class="曲"><span class="牌">賺</span><span class="科">生</span>千里襄流。冒暑攜書上帝州。龍城暮。遙看宮闕紅霞覆。且淹留。訪恩盟。重敘當年舊。<span class="科">丑</span>暫向垂楊繫紫騮。拂拭征衣垢。朱門十丈蟠雙獸。<span class="科">合</span>試將輕扣。</p>
        
        <p class="曲"><span class="牌">前腔</span><span class="科">老上</span>相府深幽。何處兒郎敢逕投。分明看。原來年少吾家秀。<span class="科">生拜見老旦介</span>慰離憂。比別時精采渾如舊。三載南中望斗牛。遙想恩光厚。<span class="科">合</span>弛裝共話違離久。乍消清晝。</p>
        
        <p class="白"><span class="科">老旦</span>孩兒。三年不見。這般長成了。此來為求科舉麼。<span class="科">生</span>小生有兩件事。一者為取功名。二者不敢說。<span class="科">老</span>但說不妨。<span class="科">丑</span>官人要求小姐的親事。<span class="科">老旦笑介</span>原來如此。這事是老身說起。又是你母親遺命。好歹教你成就。<span class="科">生</span>全靠舅娘攛掇。<span class="科">老</span>舅舅早回來也。</p>
        
        <p class="曲"><span class="牌">絳都春曉</span><span class="科">外急上</span>官高祿厚。見豺狼當道。怎生罷休。猛拚扣碎金階首。從教洗淨朝班垢。怎容他奸謀成就。<span class="科">老</span>親情邂逅。請寬懷抱。放下閒愁。</p>
        
        <p class="曲"><span class="牌">前腔</span><span class="科">生拜介</span>遠來相候。合歡欣。怎生反皺眉頭。<span class="科">丑</span>想東人衣冠禮貌多疎漏。<span class="科">老</span>莫非老妾逢迎後。有緣由望君明剖。<span class="科">外</span>朝綱大事。區區兒女。何必追求。</p>
        
        <p class="白"><span class="科">老</span>相公。甥舅相逢。合當喜歡。怎生雙眉倒豎。怒氣冲天。<span class="科">外</span>夫人。賢甥遠來。我豈不喜。爭奈丞相盧杞。奸邪不忠。人皆號為藍面鬼。下官適來入朝。再四奏他奸惡。乞將梟首示眾。聖天子不從。因此煩惱。<span class="科">老</span>相公。你官非御史。職非諫議。管這閒事怎的。<span class="科">外</span>下官受朝廷厚恩。那一件不該說。<span class="科">生</span>只一件。盧杞這廝最能害人。只怕舅舅反遭毒手。<span class="科">外</span>這個我也顧不得了。<span class="科">丑</span>甥舅相逢。閒話請休題。<span class="科">老</span>說得是。請孩兒到水閣上三杯洗塵。<span class="科">外</span>將酒過來。<span class="科">把琖介</span></p>
        
        <p class="曲"><span class="牌">皂角兒</span>念荊花早年失偶。喜芝蘭這回重茂。仔細看舉止端詳。分明似母親趨走。惟願你向書窗。攻筆硯。取科名。揚姓字。光輝伊舅。<span class="科">合</span>親情別久。且同杯酒。涼亭瓜果。論心敘舊。</p>
        
        <p class="曲"><span class="牌">前腔</span><span class="科">老</span>看孩提短髮覆首。又長身聰明俊秀。笑唫唫出語溫恭。意孜孜慇懃問候。多謝你渡三襄。涉萬里。冒炎蒸。衝瘴厲。遠來生受。<span class="科">合前</span></p>
        
        <p class="曲"><span class="牌">前腔</span><span class="科">生</span>念孩兒孤貧落後。謝妗舅提攜成就。恨十年寂寞寒窗。知何日經綸展手。試看我萬言書。八韻賦。獻金門。朝玉殿。獨占鰲頭。<span class="科">合前</span></p>
        
        <p class="曲"><span class="牌">前腔</span><span class="科">丑</span>念小人襄中奔走。常只想長安花柳。喜今日得遂初心。又感戴恩官息厚。惟願他受君恩。食天祿。利名成。婚姻遂。帶挈風流。<span class="科">合前外</span></p>
        
        <p class="白">孩兒。科場未到。且在俺府中攻習經史何如。<span class="科">生</span>多謝舅舅。<span class="科">老旦</span>塞鴻收拾行李。入西書院去。<span class="科">丑</span>領鈞旨。</p>
        
        <p class="落詩">一旦悲歡見魏舒。<br />風流猶是昔年餘。<br />科場敢負先人業。<br />客邸須看舅氏書。</p>
        
        <h2 id=ch5 class="chapter"><span class="齣題">第五齣　奸謀</span></h2>
        
        <p class="曲"><span class="牌">番卜算</span><span class="科">淨上</span>名位廟堂尊。掌握乾坤運。鶤鵬奮翼逞風雲。不奈烏鳶哂。</p>
        
        <p class="白"><span class="科">笑介</span>自家不是別人。盧丞相的便是。幸然遭際聖明。端的恩寵無二。一味甜言。直教天子點頭。半腔歹意。驚得百官心碎。斷公事只逞私心。決民情全憑勢利。拽扎起溫元帥面皮。猛放着閻羅王威勢。不平不直的秤鉤肚腸。半青半紫的染皂心地。不要長槍大劍。真個殺人手段高強。生得利齒伶牙。端的喫人腦髓不恕。諸王公見我低頭。眾文武誰敢出氣。生前得逞雄豪。死後猶然得意。<span class="科">內云</span>怎的得意。<span class="科">淨笑</span>若不去三家村中做牛。便罰去十八層地獄受罪。下官盧杞。欽承聖恩。官拜平章政事。百僚趨承恐後。爭奈戶部尚書劉震這廝索強。前日彈我欺君誤國。要將梟首示眾。好笑下官得何罪過。受此極刑。眉頭一蹙。計上心來。我有故人。名為王遂中。見做金吾衛大將軍。重許陞賞。着他夤夜刺殺這廝。有何難哉。左右那里。<span class="科">雜上</span>堂上雙呼字。階前應一聲。覆老爺。有何鈞旨。<span class="科">淨</span>你去請金吾王將軍過來。<span class="科">雜應介</span>轉過金梁橋。來到修竹里。此處王家府前了。王將軍有請。</p>
        
        <p class="曲"><span class="牌">上林春</span><span class="科">末上</span>武勇從來四海聞。掌官軍九重親近。</p>
        
        <p class="白"><span class="科">見介淨</span>金吾請坐。<span class="科">末</span>恩相在上。下官怎敢。<span class="科">淨</span>請坐。有話相告。左右的迴避。<span class="科">雜下淨</span>金吾。你起手是甚麼官。<span class="科">末</span>小官金吾衛小校。<span class="科">淨</span>如今是甚麼官。<span class="科">末</span>金吾衛大將軍。<span class="科">淨</span>怎的驟陞到此。<span class="科">末</span>賴恩相提拔。<span class="科">淨</span>你既知恩報恩。下官有一事託你一幹。<span class="科">末</span>伏聽使令。<span class="科">淨</span>尚書劉震。平素和俺無讎。近日奏過官家。要將下官梟首示眾。幸賴聖明。不聽他說。你道情理也該不該。<span class="科">末</span>端的無狀。<span class="科">淨</span>俺待奏聞朝廷。把他黜退。也不甚難。只是消不得胸中一點不平之氣。欲使一人。刺殺這廝。滿朝看來。只有你膽勇。你敢去得麼。<span class="科">末背介</span>這殺人事非同小可。不去恐丞相見怪。罷罷。<span class="科">轉介</span>下官雖然愚勇。只有汗馬上本事。這刺客手段。卻做不得。下官有一故人。心如聶政。謀比荊軻。姓古名洪。見做羽林衛押衙之職。幼年曾為父報讎殺人。又以奇計得免。若用此人。無有不成。<span class="科">淨</span>我也素聞古押衙之名。快去糾合他來。成事之日。賞賜千金。拜官三級。<span class="科">末</span>事不宜遲。下官明早就去。<span class="科">淨</span>金吾。不要洩漏天機。<span class="科">末</span>下官怎敢。</p>
        
        <p class="曲"><span class="牌">瑣窗郎</span><span class="科">淨</span>俺威權海內稱尊。怪不逞犯逆鱗。須當快意。斬草除根。此行機密。用心防慎。<span class="科">合</span>若得他一朝消盡胸中恨。千金賞。不須吝。</p>
        
        <p class="曲"><span class="牌">前腔</span><span class="科">末</span>他平白地惹起災迍。赴猛火自燒身。報讎烈士。都下名聞。此行唾手。管教隨順。<span class="科">合前</span></p>
        
        <p class="落詩">堪歎亡命徒。<br />好似撲燈蛾。<br />恨小非君子。<br />無毒不丈夫。</p>
        
        <h2 id=ch6 class="chapter"><span class="齣題">第六齣　由房</span></h2>
        
        <p class="曲"><span class="牌">臨江仙</span><span class="科">旦上</span>蟬吟蚊靜人初起。朝霞掩映庭墀。<span class="科">貼上</span>乘涼試捲絳綃衣。<span class="科">合</span>風前開翠榻。窗下繡花枝。</p>
        
        <p class="白"><span class="科">旦</span>綠樹陰濃夏日長。<span class="科">貼</span>珍珠簾箔掩蘭堂。<span class="科">合</span>繡牀斜憑嬌無那。燒盡金爐百和香。<span class="科">旦</span>採蘋。連日暄熱。不曾和你做生活。今早天氣微涼。好做些針指。<span class="科">貼</span>小姐。奴把繡絨花樣。牙尺剪刀。都擺在石卓兒上。請小姐坐地。</p>
        
        <p class="曲"><span class="牌">賞宮花</span><span class="科">旦</span>東方尚低。微涼入絳幃。梧月餘殘影。花露未全晞。<span class="科">貼</span>有意只盤金鳳線。無心去聽乳鴉啼。</p>
        
        <p class="白"><span class="科">生上</span>未遂東牀志。先窺綺閣人。小生為親事而來。爭奈舅舅全然不提起。未知成否若何。小姐又不能夠廝見。好生納悶。今日打聽得小姐臥房。在畫閣兒下。只做不知。一直撞入去。飽看一回。多少是好。</p>
        
        <p class="曲"><span class="牌">獅子序</span><span class="科">生</span>悄步香閣西。行傍紗窗試一窺。只見一庭兒花木。別是幽奇。<span class="夾白"><span class="科">做張介</span>元來小姐和侍兒做生活哩。</span>只見兩兩紅粧相對。看他玉肌香。雲鬢薄。春纖嫩。笑拈針指。低低偷眼。隱隱蛾眉。</p>
        
        <p class="曲"><span class="牌">降黃龍</span><span class="科">旦</span>金剪輕攜。手把鮫綃。巧裁新製。金針下處。繡鴛鴦並戲蓮漪。<span class="科">貼</span>香閨。重門深閉似嬌花繡幕紅圍。不許他狂蜂斜睨。粉蝶輕窺。</p>
        
        <p class="曲"><span class="牌">前腔</span><span class="科">生</span>鍼兒。引線休遲。願效鴛鴦。與伊戲水。鮫綃莫剪。怕剪斷兩下牽絲。癡迷。他含情無意。怎知道人在窗西。正是那花心未拆。蜂蝶先知。</p>
        
        <p class="曲"><span class="牌">前腔</span><span class="科">旦</span>長吁。汗透香肌。日上庭梧。頓添煩暑。釵橫鬢墜。繡停針紈扇頻揮。<span class="科">貼</span>須知。炎蒸堪畏。荷亭畔剩有涼颸。只為那閨門禮法。懶去閒嬉。</p>
        
        <p class="曲"><span class="牌">前腔</span><span class="科">生</span>炎威。炙損嬌姿。怎如和我涼亭共戲。醉荷風碧簟相依。<span class="夾白">你那一聲長嘆呵。</span>堪疑。芳心何處。莫不是想着佳期。休長嘆。佳期咫尺。就結于飛。</p>
        
        <p class="白"><span class="科">旦</span>採蘋。是誰在窗下。</p>
        
        <p class="曲"><span class="牌">袞遍</span>誰來繡戶窺。忙啟紗窗覷。<span class="夾白"><span class="科">貼</span>卻是王家哥哥。為何到此。</span>奇俊王郎。到此緣何事。<span class="夾白"><span class="科">生</span>在老夫人處問安。錯走了路到這里。</span>上堂咨啟。花底路迷。問仙娥肯容人到月宮裡。</p>
        
        <p class="白"><span class="科">旦</span>採蘋。你和他說。是我臥房。外人不得至此。</p>
        
        <p class="曲"><span class="牌">前腔</span><span class="科">旦</span>中堂多禁忌。不許閒人至。年少無知。就裡藏奸意。<span class="夾白"><span class="科">貼</span>這是小姐的臥房。老夫人處問安。不打從這里去。<span class="科">生</span>小姐忒薄情也。</span>我是東牀嬌婿。休把做外人廝覷。便留住繡房中。有誰說你。</p>
        
        <p class="白"><span class="科">旦</span>快出去。老夫人知道。不好意思。<span class="科">生</span>小生也要出去。爭奈不認得路。<span class="科">貼</span>哥哥。我送你出去。<span class="科">生</span>不要送出去。只要你送進去。<span class="科">貼</span>胡說。老夫人來也。<span class="科">生</span>雙手擘開生死路。一身跳出是非門。<span class="科">下老旦上</span>乘涼課兒女。病暑步池亭。老身這幾日天熱。不曾到女孩兒房中。今日須索去看他做生活。<span class="科">見介老旦</span>孩兒做甚麼。<span class="科">旦</span>孩兒見天色微涼。與採蘋做些針指。<span class="科">老旦</span>好好。我兒。你生於富貴。正要習些勞苦。他日好去人家做新婦。<span class="科">旦</span>謝母親教訓。<span class="科">老旦</span>日已將中。天道漸熱。暫歇一餉。隨我去來。莫倚富豪門。<span class="科">旦</span>須知習苦辛。<span class="科">合</span>成人不自在。自在不成人。<span class="科">下生上</span>無端枝上黃鶯噪。驚散花心粉蝶飛。小生方纔大膽。走入小姐臥房。見他正與侍兒做生活。果然生得好。但見幽姿絕世。嬌艷驚人。渾如膩粉揑成。便是畫工難寫。滴溜溜鳳眼朦朧。勾引人魂無定。曲灣灣蛾眉澹掃。巧傳心事多般。輕盈笑靨。低頭微哂有餘情。嫋娜腰肢。叉手抱來無一捻。津津檀口。生憎酷暑嬌吁。脈脈冰肌。可怪清涼無汗。幾句嬌嫩聲音。分明似金籠裡學語雛鸚鵡。一點聰明性格。合喚做綉榜上風流女狀元。腳上鞋兒三四寸。步步生蓮。鬢邊釵子十二行。雙雙舞鳳。恍疑金菊對芙蓉。卻是笑倚侍兒肩上。忽地梨花籠淡月。元來嬌臨玉鏡臺前。傍人私語。細細口脂香。憑檻閒行。珊珊雜佩響。作賦吟詩。人人盡說蔡文姬的再世。描鸞刺鳳。個個皆稱薛夜來的神針。石榴陰畔。似蕊宮仙子。揚州兩兩玩瓊花。菡萏沼邊。如洛浦佳人。水上盈盈步羅襪。只疑他麻姑有緣。過蔡經偶然留鶴駕。莫不是雙成無賴。惱王母暫謫下塵寰。可惜花朝月夕。何時同醉合歡杯。恨無玉管鸞笙。與爾同乘雙鳳去。但望高堂成事。與伊綉帶結同心。仔細思量。小生的稱揚有盡。小姐的嬌媚無窮。若得與共枕半宵。也不枉為人一世。正待和他說些知心話兒。那不做美的夫人撞將來。好悶人也呵。</p>
        
        <p class="曲"><span class="牌">皂羅袍</span>誤入桃源洞裡。見香香深處。嫋嫋仙姿。嬌羞終是女孩兒。隔窗掩過香羅袂。嚶嚶小語。問郎路迷。低低微笑。勸郎早歸。莫不是人前巧做出猜嫌計。</p>
        
        <p class="曲"><span class="牌">前腔</span>正好粘花惹絮。怪東風無意。吹散芳菲。春光一去杳無期。陽臺望斷人千里。歸來如醉。餘香滿衣。支頤坐想。芳心暗飛。恍聞耳畔嬌聲細。</p>
        
        <p class="落詩">紗窗深處見卿卿。<br />隱約香肌百媚生。<br />好似淡雲籠月色。<br />嫦娥態度不分明。</p>
        
        <h2 id=ch7 class="chapter"><span class="齣題">第七齣　卻婚</span></h2>
        
        <p class="曲"><span class="牌">似娘兒</span><span class="科">外上</span>松柏古心存。嗟玉樹寂寞無人。蘭心蕙性閨房潤。雀屏欲啟。鸞儔未偶。閒中慢自評論。</p>
        
        <p class="白">事不關心。關心者亂。下官六十餘歲。止有一女。名曰無雙。年紀長成。不曾許嫁。我意欲招一佳婿在門。只沒有一個門當戶對的。且等夫人出來。與他商議。</p>
        
        <p class="曲"><span class="牌">風馬兒</span><span class="科">老旦上</span>女貌郎才。請東君早成佳配。</p>
        
        <p class="白"><span class="科">見介外</span>夫人。古者十六而笄。二十而嫁。女孩兒年登二八。正當其時。前日多少公子王孫求聘。只為沒個中意的。今日想起來。咱和你年紀高大。這事不可不早定。<span class="科">老旦</span>相公不問。老身不敢多言。昔日外甥王仙客在門下。自小兒聰明。與女孩兒年相若。貌相似。我曾許他為配。他母親病篤之日。又是你親口許下。況兼此子。學問不凡。人才出眾。妾意欲成就前言。相公意下若何。<span class="科">外</span>夫人差矣。仙客乃先姐之子。與女孩兒中表兄妹。於分有妨。怎生成得伉儷。<span class="科">老旦</span>妾聞中表無服。可以成親。昔溫太真娶其姑之女。下玉鏡臺為聘。至今以為美談。相公昔日許下。今日何出此言。<span class="科">外</span>當初先姐病篤。苦求此事。我只回他說。你自調養病體。也不曾許他。今日斷然不可。<span class="科">老旦</span>相公。聽老身說。</p>
        
        <p class="曲"><span class="牌">金索掛梧桐</span>心知宅相賢。口許東牀選。熱面應承。冷語今更變。丈夫然諾重如山。暗室私心鬼神見。休言閨閣無人聽。只恐閭閻有話傳。休辭辨。勸君肯首。莫負燎鬚言。<span class="科">合</span>想婚姻都是前緣。慢勞你爭長短。</p>
        
        <p class="曲"><span class="牌">前腔</span><span class="科">外</span>當年姊病纏。為子求婚眷。仔細沉吟。此事非吾願。當時只把病人寬。那肯輕將語言騙。不曾媒妁期千萬。何必慇懃強再三。休胡亂。嫡親中表。怎結百年歡。<span class="科">合前</span></p>
        
        <p class="落詩">莫將盟約等閒乖。<br />只怕婚姻未必諧。<br />萬事不由人計較。<br />一生都是命安排。</p>
        
        <h2 id=ch8 class="chapter"><span class="齣題">第八齣　閨歎</span></h2>
        
        <p class="曲"><span class="牌">祝英臺近</span><span class="科">旦上</span>豆花風。梅子雨。醞釀晚涼淺。罷綉停針。長日正人倦。<span class="科">貼上</span>乍堪象簟侵肌。鮫綃映肉。初睡起。微微香喘。</p>
        
        <p class="誦"><span class="牌">卜算子</span><span class="科">旦</span>睡起玉肌涼。人靜重門閉。永日深閨寂寞愁。暗滴珍珠淚。　　<span class="科">貼</span>風弄芰荷香。雨洗梧桐翠。且向池亭玩物華。莫把眉兒聚。</p>
        
        <p class="白"><span class="科">旦</span>採蘋。寂寞閨門。昏沉暑熱。真個好悶人天氣。<span class="科">貼</span>小姐。池館清涼。風光瀟洒。我和你受用不盡。有甚麼煩惱。<span class="科">旦</span>你怎知我有煩惱處。<span class="科">貼</span>小姐。每常間見你歡天喜地。今日眉頭不展。面帶憂容。為着甚麼。<span class="科">旦</span>我心上有事。你休纏問。<span class="科">貼</span>小姐。你心上不快。和你到後花園池亭上耍去。<span class="科">旦</span>也罷。<span class="科">行介</span></p>
        
        <p class="曲"><span class="牌">祝英臺</span>月眉攢。雲袖軃。低首損春妍。粧罷層樓。步入閒亭。風約繡幃香捲。<span class="夾白"><span class="科">貼</span>小姐。你看池裡荷花都開了。<span class="科">旦</span></span>羞看。藕花開得雙頭。只怕秋風吹散。悶對景。冷落碧梧池館。</p>
        
        <p class="曲"><span class="牌">前腔</span><span class="科">貼</span>瀟散。向涼亭。臨曲沼。瓜果薦新鮮。閣對秦山。簟展湘波。侍女頻揮紈扇。<span class="夾白"><span class="科">旦</span>你不知我心上自有不足處。<span class="科">貼</span></span>無端。侯門受用豪華。卻把雙蛾愁斂。日斜也何事不忺茶飯。</p>
        
        <p class="白"><span class="科">旦</span>採蘋。你兀自不理會。<span class="科">貼</span>小姐端的有甚事。說與妾身知道。<span class="科">旦歎介貼</span>但說不妨。<span class="科">旦</span>這事不是俺女孩兒家說的。罷罷。你是我心腹之人。和你說。昔日王解元從小兒在我家長成。老夫人愛他。只說招他為婿。姑娘臨危之際。老相公親口許了。今日王解元到來。老夫人說起此事。爹爹把前言悔過。只推不曾。教人如何不悶。<span class="科">貼</span>元來恁的。小姐。老爺既然不肯成就。只索順從他。沒來由煩惱甚麼。<span class="科">旦</span>父命我豈不從。但婚姻一言為定。女子從一而終。姑娘在日。便許了他。今日人亡事變。卻悔賴他的。爹爹官居臺閣。須被外人恥笑。<span class="科">貼</span>小姐。世間多少貴公子美少年。任從老爺許了一個。何必留戀這個窮措大。<span class="科">旦</span>你說那里話。</p>
        
        <p class="曲"><span class="牌">前腔</span>堪歎。事多磨。人間阻。就裡淚偷彈。天日深盟。風月芳期。一旦雨覆雲翻。<span class="夾白"><span class="科">貼</span>這親事又不曾受他茶禮。便退了也不妨。<span class="科">旦</span></span>休言。縱無六禮雙羊。奈一言難變。便死也魂與檀郎為伴。</p>
        
        <p class="曲"><span class="牌">前腔</span><span class="科">貼</span>姻緣。本天生。非人意。煩惱也徒然。<span class="夾白">老爺呵。</span>愛惜嬌娃。別選豪門。肯顧一句虛言。休偏。五陵年少如雲。枉把貧儒留戀。從親命且自逍遙排遣。</p>
        
        <p class="曲"><span class="牌">前腔</span><span class="科">旦</span>心堅。守松筠。甘冰蘖。寤寐柏舟篇。<span class="夾白">爹爹呵。</span>你把連理分開。並蔕摧殘。只怕女蘿纏綿。<span class="夾白"><span class="科">貼</span>小姐。見說王解元家寒。若嫁了他。須索受些淒楚。<span class="科">旦</span></span>不怨。從教受凍擔飢。怎肯嫌寒就暖。我彩鳳羞與凡雞作伴。</p>
        
        <p class="曲"><span class="牌">前腔</span><span class="科">貼</span>堪憐。守前言。敦舊約。真個女流難。不負才郎。忍背嚴親。一點真心百鍊。<span class="夾白"><span class="科">旦</span>你才知我的心事。<span class="科">貼</span></span>惟願。高堂意轉心回。繡閣花開月滿。那時候偕老雙雙歡宴。</p>
        
        <p class="白"><span class="科">貼謝介</span>賤妾不知小姐這般貞性。一時唐突了。<span class="科">旦</span>且不要和別人說。</p>
        
        <p class="落詩">莫打南來雁。<br />從他作伴歸。<br />打時雙打取。<br />休遣兩分飛。</p>
        
        <h2 id=ch9 class="chapter"><span class="齣題">第九齣　拒奸</span></h2>
        
        <p class="曲"><span class="牌">高陽臺引</span><span class="科">小生上</span>近侍龍顏。長隨豹尾。朝朝螭陛持戟。暫賜餘閒。高情懶去遊逸。金魚乍解還家樂。掩竹扉車馬無跡。捲征袍。臥看黃卷。自消白日。</p>
        
        <p class="白">老夫姓古名洪。本貫京師富平人也。自小武藝精通。豪俠好義。昔日為父報仇。殺人於都市之中。又用奇計脫逃。得免其死。如今年近六旬。見做羽林衛押衙之職。京師人都喚我做古押衙。今日罷朝。閉門高臥。不免取一卷古書。看來消遣。正是暫拋虎略龍韜。且玩螢囊蠹簡。<span class="科">看書介</span></p>
        
        <p class="曲"><span class="牌">前腔</span><span class="科">末上</span>奉恩官鈞旨機密。特來求訪十年相識。若遂良圖。兩人富貴不失。<span class="科">小生</span>忽聞剝啄柴門扣。整衣冠下堂延客。<span class="科">合</span>正清閒。相過談笑。頓消岑寂。</p>
        
        <p class="白"><span class="科">見介小生</span>金吾因甚光降。<span class="科">末</span>下官多時不曾拜謁。今日特來。<span class="科">小生</span>必有緣故。<span class="科">末背介</span>且住。不要直說。且把幾句話兒打動他。<span class="科">末</span>小生沒甚事。今日放假。在家閒坐。不過特與老兄談論一番。<span class="科">小生</span>最好。<span class="科">末</span>不知押衙在此看甚麼書。<span class="科">小生</span>老夫看的是左氏春秋。<span class="科">末</span>那左傳上有一個鋤麑。可謂義士。<span class="科">小生笑介</span>將軍何以見得他義處。<span class="科">末</span>晉靈公惡趙盾強諫。遣刺客鋤麑刺之。鋤麑見趙盾是正人。不忍下手。就觸槐而死。世上誰人不怕死。鋤麑為忠義上。視死如歸。豈不是個義士。<span class="科">小生</span>金吾差矣。大凡刺客要識人心。以趙盾之賢。晉侯無道。誰不知之。鋤麑不與他去便了。直待臨下手之時。方才知道。可不枉了一死。</p>
        
        <p class="曲"><span class="牌">高陽臺序</span><span class="科">末</span>乍感丹心。潛收白刃。肯把忠良殘賊。義烈忘身。英名至今如昔。<span class="科">小生</span>愚客。平生不識人邪正。到其間悔之無及。死孤槐空為怨鬼。有誰憐惜。</p>
        
        <p class="白"><span class="科">末</span>鋤麑既非義士。那史記上有一荊軻。可謂義士。<span class="科">小生笑介</span>金吾何以見他義處。<span class="科">末</span>燕太子丹與秦王有隙。使荊軻刺之。秦王絕袖遶殿而走。荊軻知事不成。倚柱談笑而死。當時秦王何等威勢。荊軻略無懼怯。豈不是個義士。<span class="科">小生</span>金吾又差了。大凡刺客要識時勢。以秦王之強。燕國之弱。縱刺得他。怎肯干休。荊軻不與他去便了。事既不成。把燕國指日而亡。可不枉了一死。</p>
        
        <p class="曲"><span class="牌">前腔</span><span class="科">末</span>感激。計就牢龍。身探穴虎。精感長虹貫日。談笑捐生。祖龍為君褫魄。<span class="科">小生</span>狂客。何如早謝當年寵。事無成枉勞心力。死秦庭分明兒戲。自傾燕國。</p>
        
        <p class="白"><span class="科">末</span>荊軻不是義士麼。<span class="科">小生</span>也不足為義。<span class="科">末</span>承教。承教。這兩個古人之事。不必說了。請問押衙。刺客的事。你幹得麼。<span class="科">小生</span>這個何難。老夫少年也曾為父報仇來。<span class="科">末</span>假如今日有個貴人擡舉你。他着你去刺一個人。出一口氣。你去也不去。<span class="科">小生</span>果然待得我厚。士為知己者死。女為悅己者容。怎的不去。<span class="科">末</span>押衙。我方才見你是個義重之人。敢以實告。這里沒人麼。<span class="科">小生</span>但說不妨。<span class="科">末</span>即今當朝大丞相。有一個仇人。痛恨入骨。特使下官尋訪刺客。刺得他的。陛官三級。嘗賜千金。下官知押衙謀勇。一力舉薦。押衙肯去。和下官帶挈富貴。<span class="科">小生</span>大丞相是誰。<span class="科">末</span>是盧杞相公。一人之下。萬人之上。官家最喜歡的。<span class="科">小生</span>他和誰有仇。<span class="科">末</span>他與戶部尚書劉震。切齒之怨。<span class="科">小生怒介</span>呸。你不說那藍而鬼也罷。說着那藍而鬼。毛骨都悚。恨不截此佞臣之頭。卻教我替他傷害善人。古押衙是個好男子。不為此狗彘之事。<span class="科">末</span>押衙休迷執。</p>
        
        <p class="曲"><span class="牌">前腔</span>相國。久慕高風。欲求恥雪。特聘君為刺客。虎略龍韜。施展正在今日。<span class="夾白">一身武藝。不替小人出力。不去。不去。<span class="科">末</span><span class="科">小生</span></span>休執。邯鄲年少輕人命。問誰賢與誰奸慝。大丈夫已逢青眼。早沽白璧。</p>
        
        <p class="曲"><span class="牌">前腔</span><span class="科">小生</span>剛直。義膽如天。豪情蓋世。孤懷一點忠赤。肯助邪謀。忍把無辜殘賊。<span class="夾白"><span class="科">末</span>好笑。有這等英雄。推做甚麼。好個不爽利的荊軻。<span class="科">小生</span></span>清白。腰間七首光如雪。不染他忠良血跡。<span class="夾白"><span class="科">末</span>丞相自當重賞。<span class="科">小生</span></span>便封九鼎三公。等閒視同一擲。</p>
        
        <p class="白"><span class="科">末拜介</span>十載交遊渾未識。一番高論始知心。元來押衙乃天下正直丈夫。因盧杞奸邪。不肯替他行刺。正是富貴不能淫。威武不能屈。荊軻鋤麑。何足道哉。下官一時唐突。萬乞恕罪。<span class="科">小生</span>量老夫何足掛齒。<span class="科">末</span>下官也不去回話了。由他自處。</p>
        
        <p class="曲"><span class="牌">尾</span>從今方見君心直。從今不上奸人宅。遠害全身為上策。</p>
        
        <p class="白"><span class="科">小生</span>不作奸臣用。<span class="科">末</span>高風千古欽。<span class="科">合</span>路遙知馬力。日久見人心。<span class="科">末下小生弔場</span>自古道將相不和。國有大禍。我想今日盧杞那廝。因一人違忤。便要用心害他。真個是盜賊所為。即今內有奸臣弄權。外有驕將悍卒。民窮財盡。天下不日將亂。罷罷。老夫做甚麼官。不如向富平山中。逍遙自在。免得他日死于亂兵之手。<span class="科">解衣介</span></p>
        
        <p class="曲"><span class="牌">北後庭花煞</span>解下惹閒愁青錦袍。<span class="科">除帽介</span>除下起飛災烏紗帽。只為虛飄飄凌煙閣。送上那顫巍巍跨海橋。算到了是非窠。玉殿高。不如安樂窩。茅屋好。每日價。對明月。吹洞簫。弄春風。醉碧桃。向山中。睡得牢。喜人間。事不到。龍爭虎鬭都休料。牀頭留得琴樽在。門外由他雨雪飄。只落得無煩惱。免受他塵埃縛住。一任我雲海逍遙。</p>
        
        <p class="落詩">功名誤我未言歸。<br />今日除頭早拂衣。<br />且玩山中泉與石。<br />不爭人世是和非。</p>
        
        <h2 id=ch10 class="chapter"><span class="齣題">第十齣　送愁</span></h2>
        
        <p class="曲"><span class="牌">傳言玉女</span><span class="科">貼上</span>月榭雲窗。暗把秋波偷望。兩邊兒心腸搖蕩。爭奈你命裡星辰未暢。東君無意。枉添悒怏。</p>
        
        <p class="誦"><span class="牌">章臺柳</span>鴛鴦偶。鴛鴦偶。雙宿雙飛雙廝守。驀地風波兩下分。雌雄隔水都回首。</p>
        
        <p class="白">俺小姐花容月貌。王解元繡口錦心。正是一對兒夫妻。誰想老相公悔賴前言。不許成就。今日老夫人分付妾身。上覆王解元的消息。此間正是他書院門首。不免叫他一聲。解元在麼。</p>
        
        <p class="曲"><span class="牌">步蟾宮</span><span class="科">生上</span>思憶多嬌心技癢。盻殺也人間天上。是誰扣戶到書堂。想是佳音說向。</p>
        
        <p class="白"><span class="科">相見介</span>你到書齋訪岑寂。必有甚好消息。<span class="科">貼</span>好消息。惡消息。做不成東牀客。<span class="科">生</span>小娘子。俺從幼兒與小姐有約。今番老夫人做主。眼下打點新皂靴。整備做新郎也。何出此言。<span class="科">貼</span>解元耐心。直等那皂靴爛了。方才和你說。<span class="科">生</span>小娘子。有話說與小生知道。<span class="科">貼</span>解元。你那親事。不成了也。<span class="科">生</span>休哄我。<span class="科">貼</span>誰哄你。卻才老夫人分付我。上覆解元。這事再四老相公跟前攛掇。老相公堅執不肯。交你權且耐心。<span class="科">生</span>老相公因甚不肯。<span class="科">貼</span>解元。你試猜着。</p>
        
        <p class="曲"><span class="牌">北紅衲襖</span><span class="科">生</span>莫不是笑書生貌不揚。<span class="夾白"><span class="科">貼</span>不是。<span class="科">生</span></span>莫不是為嬌娥年未長。<span class="夾白"><span class="科">貼</span>不是。<span class="科">生</span></span>莫不是惜花心未許蜂蝶傍。莫不是結綵樓未中繡球香。<span class="夾白"><span class="科">貼</span>也不是。<span class="科">生</span></span>怕咱兩個年命相妨。恐左右的讒言廝誑。<span class="夾白"><span class="科">貼</span>也不是。<span class="科">生</span></span>敢則是指望成名。道我未遂風雲也。直待象簡緋袍入洞房。</p>
        
        <p class="白"><span class="科">貼</span>解元。你都猜不着。<span class="科">生</span>小娘子。端的為着甚麼來。</p>
        
        <p class="曲"><span class="牌">前腔</span><span class="科">貼</span>俺小姐正青春年齒恰相當。<span class="夾白"><span class="科">生</span>是小姐年長了。<span class="科">貼</span></span>覷解元又風流容貌真絕樣。<span class="夾白"><span class="科">生笑介</span>是小生的龐兒也看得過。<span class="科">貼</span></span>繡球兒別個怎着傍。好花枝合付與折桂郎。也沒甚刑剋相傷。也沒甚旁人伎倆。<span class="夾白"><span class="科">生</span>不為這幾樁事上。卻為甚的不肯。<span class="科">貼</span></span>老相公只說中表的親難做夫妻也。又道未有前言休妄想。</p>
        
        <p class="曲"><span class="牌">前腔</span><span class="夾白"><span class="科">生</span>天那。兀的不悶殺人也。</span>欺負我久漂零湖海旁。欺負我未收成名利場。分明是賴婚姻只把虛言誑。不念我處孤貧父母蚤年亡。你下得浪打鴛鴦。我拚個月滿西廂。<span class="夾白">小娘子。老相公雖然如此。小姐必然見憐。</span>我把一封書寄與多情也。<span class="科">揖介</span>結草銜環不敢忘。</p>
        
        <p class="曲"><span class="牌">前腔</span><span class="夾白"><span class="科">貼</span>解元。這個使不得。</span>老相公治家庭。似朝廷有紀綱。老夫人正家法。似官法無輕放。俺小姐冰清玉潔。不比鶯鶯莽。侍兒每心荒膽小。做不得紅娘。<span class="夾白"><span class="科">生</span>小生自當重謝。<span class="科">貼</span></span>你便有金玉滿堂。誰替你擔驚受枉。他見了書問出根由也。斷送芙蓉一夜霜。</p>
        
        <p class="白"><span class="科">生扯介貼</span>閉門不管窗前月。一任梅花自主張。<span class="科">下生</span>天那。我母親在日。親口許下。今日人亡事變。便推不曾。舅舅。你做公卿。賴人婚姻。是何道理。</p>
        
        <p class="曲"><span class="牌">泣顏回</span>辛苦上京華。為嬌羞夙世冤家。一心指望。牽絲中選窗紗。百年姻婭。被東君半句無情話。從前千樣深盟。今朝一筆勾叉。舅舅你好差訛。枉教你身為宰相坐官衙。不把陰陽燮理。配偶調和。卻來誤人婚嫁。惱亂家法。傷殘風化。賣脫空口無攔壩。當年甜語應承。今朝苦口推搓。</p>
        
        <p class="曲"><span class="牌">榴花泣</span>我似尋春鶯蝶。合採上林花。他似桃李樹。抱芳姿直待東風嫁。相女配夫。一對兒不差些。無端割捨。好似蠶蛾拆對絲牽掛。我做了個美玉埋沙。他做了個綵鳳隨鴉。</p>
        
        <p class="曲"><span class="牌">前腔</span>枉教鳳城春色慘無華。枉教秦樓月被雲遮。枉教銀屏金屋空瀟洒。一個愁攢兩蛾。一個長吁倚遍朱欄下。一個吹簫香口吞聲。一個看花淚雨如麻。</p>
        
        <p class="曲"><span class="牌">漁家犯</span>他那里綺羅叢瀟洒文君。俺這里翰墨林風流司馬。爭奈卓王孫倚富欺人。則怕臨邛店出醜難遮。據俺萬才華。千俊雅。不怕他一點芳心不惹。從今後斂卻畫眉妙手。去把西廂琴和。</p>
        
        <p class="曲"><span class="牌">前腔</span>空憶着捲羅衫同挽香車。空憶着折菖蒲同鞭竹馬。空憶着棋枰上同賭青梅。空憶着東籬下同嗅黃花。把往事付東流如夢過。不如不提起無嗟呀。負了鶯期燕約。那些星前月下。</p>
        
        <p class="曲"><span class="牌">撲燈蛾</span>糊塗鳳尾箋。冷淡鮫綃帕。魚雁無人寄。平地怎生入馬也。玉容何處。盼香閣遠似天涯。空交人淚珠沾洒。伊知麼。伊還知道淚還加。</p>
        
        <p class="曲"><span class="牌">前腔</span>愁看古聖書。悶對先賢畫。慵將羅扇把。懶步酴蘼小架也。南窗初臥。惱人的是蚊雷喧夜。才合眼又夢見嬌娃。天知麼。天還知道天應怕。</p>
        
        <p class="曲"><span class="牌">尾</span>多情自古多尷尬。料東君斷不把深盟罷。准備着錦帳鸞牀受用咱。</p>
        
        <p class="白">且住。明日是俺舅娘生日。買些金珠首飾上壽。交他再四攛掇。不怕舅舅不肯。</p>
        
        <p class="落詩">一段姻緣天賦成。<br />東君驀地阻深情。<br />從今添上相思夢。<br />羞睹垂楊作對鶯。</p>
        
        <h2 id=ch11 class="chapter"><span class="齣題">第十一齣　激亂</span></h2>
        
        <p class="曲"><span class="牌">夜行船引</span><span class="科">淨上</span>乍解兵權嗟失勢。似蛟龍困居淺水。運有來時。升騰雲雨。擾亂乾坤都碎。</p>
        
        <p class="誦"><span class="牌">西江月</span>腹內包藏韜略。軍中累建奇功。威名千里鎮羌戎。雄據一方譙共。　　失計來朝闕下。飛禽自陷籠中。他年若得逞心雄。地軸天關搖動。</p>
        
        <p class="白">下官朱泚是也。蒙聖旨授俺太原節度使。只因兄弟朱滔使計。勸俺入朝。失了兵權。三年之內。只在長安奉朝請。閒居無事。不能遂俺胸中豪氣。自古道蛟龍得雲雨。終非池中之物。有一日提兵在手。攪得他四海都渾。罷罷。不能流芳百世。亦當遺臭萬年。<span class="科">末引眾上</span>奸相無謀太不忠。減糧吝賞惱元戎。一呼直使唐家亂。社稷都歸掌握中。<span class="科">淨</span>來者何人。<span class="科">末跪介</span>小將涇原節度使姚令言的是也。昨蒙聖旨。着俺領兵五千。前往征進。尀耐盧杞這廝。剋減衣糧。將糲食菜餅。給與軍士。小將一時氣忿。射殺使臣。趕入宮中。搶劫瓊林大盈二庫。驚得官家走丁。雖然統率強兵。爭奈小將官卑職淺。不能伏眾。今請太尉入朝。共成大事。小將情願執鞭隨鐙。<span class="科">淨</span>起來。多虧你好意。下官閒退之人。不足與言。<span class="科">末</span>將士無主。願策太尉為天子。<span class="科">淨</span>且住。大事不可造次。下官有一心腹之交。名為源休。見做太常寺少卿。與他商量。方可成就。左右。你去鳴珂巷請源少卿來。<span class="科">雜應介</span></p>
        
        <p class="曲"><span class="牌">番卜算</span><span class="科">丑上</span>治國五車書。匡君三寸舌。指揮若定失蕭曹。顧盼興王業。</p>
        
        <p class="白"><span class="科">見介淨</span>少卿知道麼。此乃姚節度特來取我入朝。共成大事。進退安出。<span class="科">丑</span>小子知道了。唐德既衰。天下大亂。奸臣弄權於內。藩鎮擁兵於外。鑾輿播遷。宮殿空虛。太尉不乘此時入宮。早正大位。更待何日。<span class="科">淨</span>只怕人心不從。<span class="科">丑</span>一紙詔書。慰安中外。收了唐朝舊臣。一枝軍馬。圍住奉天。擒了唐朝聖君。天下指日而定。分付長安九門軍士。一應官員。盡都留下。不許放出一個。<span class="科">末</span>此言正合我意。請太尉早行。<span class="科">淨</span>要俺做皇帝俺不去。<span class="科">丑</span>為何不去。<span class="科">淨</span>俺怕那平天冠重。壓得朕頭疼也。<span class="科">末</span>又道是沐猴而冠。<span class="科">淨</span>沒奈何告饒這等喫苦差使。<span class="科">丑</span>貼我十萬貫。顧我做替身去了罷。<span class="科">末</span>休閒說。就此入朝。</p>
        
        <p class="曲"><span class="牌">節節高</span><span class="科">淨</span>今朝志爽然。遇良緣。胸中豪氣方纔展。乾坤奠。日月懸。威名遠。掃清四海無纖玷。千年王業須臾建。<span class="科">合</span>男子要為世間奇。蒼天不負平生願。</p>
        
        <p class="曲"><span class="牌">前腔</span><span class="科">末</span>熊羆士五千。敢爭先。揮戈一指唐家亂。迎英彥。坐法筵。登金殿。<span class="科">丑</span>手扶赤帝功名顯。關中霸業何須羨。<span class="科">合前</span></p>
        
        <p class="落詩">朱太尉好似草頭天子。<br />源少卿便如火逼酇侯。<br />急忙裡少個正宮皇后。<br />去盧家尋個赤腳丫頭。</p>
        
        <h2 id=ch12 class="chapter"><span class="齣題">第十二齣　驚破</span></h2>
        
        <p class="曲"><span class="牌">杏花天</span><span class="科">老旦上</span>婚姻自古天排列。縱人意不容伊拆決。枉勞口舌百千折。到底終須定疊。</p>
        
        <p class="白">姻緣姻緣。事非偶然。行事在人。成事在天。好笑我的相公。把女孩兒許下王仙客。又要番悔。今被老身再四苦勸不過。只得許允。只一件。自王仙客到此半年。並不曾與孩兒廝見。今日既無妨礙。不免喚他兩個出來。少敘兄妹之情。他日方諧夫婦之禮。多少是好。採蘋。去請王解元和小姐出來。<span class="科">貼內應</span>解元小姐來也。</p>
        
        <p class="曲"><span class="牌">紅林檎</span><span class="科">生上</span>獨守書齋熱。枕簟因誰設。羞睹南園雙蝶。<span class="科">旦</span>香汗滴輕綃。粉淚相和結。<span class="科">貼</span>相看一水銀河越。<span class="科">合</span>何日裡共懽悅。</p>
        
        <p class="白"><span class="科">相見介老旦</span>孩兒。為你兩人的親事。我費了多少口舌。今日且喜相公許允。着我揀個日子。與你成親。你兩個向前相見不妨。<span class="科">生揖老旦介</span>多謝舅娘攛掇。<span class="科">貼</span>老夫人在上。不知解元和小姐幾時成親。<span class="科">老旦</span>待我揀個黃道吉日。<span class="科">貼</span>據他兩人心意。則今晚成就了罷。<span class="科">老旦</span>丫頭胡說。老相公回也。</p>
        
        <p class="曲"><span class="牌">神仗兒</span><span class="科">外上</span>狂兵犯闕。狂兵犯闕。鑾輿播越。鑾輿播越。想微臣怎生拋撇。只得相隨遠涉。不忍把國恩割。又不忍把私恩割。</p>
        
        <p class="白">夫人。鎖卻大門。鎖卻大門。<span class="科">老旦</span>做甚麼這樣慌張。<span class="科">外</span>夫人。不好了。涇原節度使姚令言作亂。殺入宮中。天子帶領宮人出苑北門逃走了。我要隨駕。放家中家小不下。特來說知。<span class="科">眾</span>天那。怎生是好。<span class="科">外</span>事不宜遲。王仙客押着細軟家私。與塞鴻先行。只在灞陵橋尋一個店兒安下。我與夫人小姐一家兒隨後來也。事定之日。我把無雙與你為妻。<span class="科">生</span>許我老婆。性命也不顧了。就此起程前去。<span class="科">生拜老旦外介</span></p>
        
        <p class="曲"><span class="牌">憶多嬌</span><span class="科">生</span>清平世。禍事發。兵戈散作禁禦血。天子倉黃下玉闕。<span class="科">合</span>舉家安貼。舉家安貼。骨肉一朝拆裂。</p>
        
        <p class="曲"><span class="牌">前腔</span><span class="科">旦貼</span>深閨裡。嬌又怯。何曾禁得這磨滅。翠袖弓鞋怎跋涉。<span class="科">合前</span></p>
        
        <p class="曲"><span class="牌">黑蟆序</span><span class="科">生</span>承尊命。此行敢辭辛切。平日深恩。拚生報答。<span class="科">老旦</span>小心去。莫䟶跌。密跡藏形。休教漏洩。<span class="科">合</span>烽煙起滅。刀兵又布列。舉目相看。舉目相看。淒涼此別。</p>
        
        <p class="曲"><span class="牌">前腔</span><span class="科">外</span>伊今去。行裝好生打疊。謹避兇徒。防人捵竊。<span class="科">生</span>灞陵店相候也。早早脫身。大家遠達。<span class="科">合前外老旦</span></p>
        
        <p class="白">百官何日再朝天。<span class="科">生</span>關塞蕭條行路難。<span class="科">旦貼</span>別後不知何處宿。<span class="科">合</span>斷腸回首各風煙。<span class="科">外老旦貼下生旦弔場</span></p>
        
        <p class="曲"><span class="牌">步步嬌</span>惆悵芳池花玉吐。無那驚風擺。<span class="科">旦</span>恰似兒女心。苦被無情兵戈廝害。<span class="科">合</span>無緣綉閣兩交杯。有情別館雙垂淚。</p>
        
        <p class="白"><span class="科">旦</span>解元。咱兩個百樣相思。半年廝守。方才得成好事。誰想又成畫餅。<span class="科">生</span>小生為小姐眠思夢想。廢寢忘餐。受了萬千苦楚。甫能到手。又遇此大變。怎生是好。</p>
        
        <p class="曲"><span class="牌">園林好</span><span class="科">生</span>為情事辭家遠來。守佳音幾番尷尬。幸喜得高堂意改。<span class="科">合</span>誰知道遇飛災。誰知道又難諧。</p>
        
        <p class="曲"><span class="牌">前腔</span><span class="科">旦</span>繡幃裡幽恨滿懷。乍相逢欲將言解。爭奈他時光不待。<span class="科">合</span>相看處各癡呆。相看處淚盈腮。</p>
        
        <p class="曲"><span class="牌">江兒水</span><span class="科">生</span>迢遞關山苦。淒涼客館捱。都還了一段虛空債。這狂徒那曾把官軍敗。單打破俺鴛鴦會。攪亂情山慾海。<span class="科">合</span>把花燭歸房。翻做了兵戈出塞。</p>
        
        <p class="曲"><span class="牌">前腔</span><span class="科">旦</span>永別芙蓉帳。輕拋翡翠堆。去奔馳萬里塵沙界。<span class="夾白">解元。</span>此去前途千萬安心耐。須將薄命同挈帶。休得偷生違背。<span class="科">合</span>但願天意週全。一路平安自在。</p>
        
        <p class="白"><span class="科">生</span>小姐何出此言。</p>
        
        <p class="曲"><span class="牌">五供養</span>孤身無奈。久受深恩。臨危怎推。便教肢體碎。怎把舊盟乖。死則同埋。生則同車共載。只愁衝暑氣。瘦損玉肌胎。<span class="科">旦</span>若得重逢。瘦憔何害。</p>
        
        <p class="白">此去路上保重。不比太平之日。</p>
        
        <p class="曲"><span class="牌">前腔</span>潛行關隘。好用心機。謹避虎豺。金珠須密護。他是害身媒。炎蒸堪畏。好好加餐自愛。<span class="夾白">解元。更有一言相告。<span class="科">生</span>小姐有何分付。<span class="科">旦</span></span>休將書卷廢。留待桂花開。<span class="科">生</span>若得重逢。何必要官階。</p>
        
        <p class="白">感承教誨之言。小生不敢有忘。<span class="科">旦</span>解元此去。無可表意。妾有明珠一雙。名曰夜光珠。光照百步。價値萬金。乃朝廷賜與爹爹之物。妾自幼寶藏在身。今日分一顆與足下。倘若思想薄命。舉此觀之。如見妾之一面。<span class="科">生</span>此乃國家之重寶。小姐之鍾愛。小生怎敢分愛。<span class="科">旦</span>解元不須多遜。<span class="科">解珠遞與生介生</span>小生多感厚惠。<span class="科">揖介</span></p>
        
        <p class="曲"><span class="牌">玉交枝</span>明珠無賽。荷佳人分賜不才。看那恩光照耀行裝外。<span class="夾白">小生不敢褻凟。</span>綴向領巾長戴。情多不敢把首擡。意深肯為千金賣。<span class="科">合</span>怕書生無福受財。怕龍神無端見猜。</p>
        
        <p class="白"><span class="科">旦</span>此二珠就如我和你一般。</p>
        
        <p class="曲"><span class="牌">前腔</span>明珠堪愛。正相從把他拆開。願他年合浦重相會。一對團圓長在。撫摩如見妾體材。依棲長繫郎巾帶。<span class="科">合</span>休教他塵埃暗埋。休教他孤單自回。</p>
        
        <p class="白"><span class="科">丑上</span>城中緊急。請官人早行。<span class="科">生</span>小生不敢久駐。就此拜別。</p>
        
        <p class="曲"><span class="牌">川撥棹</span><span class="科">生</span>辭鸞鏡。別鳳釵。出龍城。衝虎砦。料此去故國難來。料此別禍福難猜。望斷京華甚日回。</p>
        
        <p class="曲"><span class="牌">前腔</span><span class="科">旦</span>徒跣千官哭草萊。萬戶傷心散滿街。早知道好事難諧。到不如不遇裙釵。喜無多。怨滿懷。受虛名。擔禍胎。</p>
        
        <p class="白"><span class="科">丑</span>快走快走。<span class="科">生旦哭別介</span></p>
        
        <p class="曲"><span class="牌">尾</span>佳期此去何時再。但願得民安國泰。那時重返鄉園。同斟合巹杯。</p>
        
        <p class="落詩">珍重佳人寄好音。<br />望郎不見涕沾襟。<br />徒勞掩袂傷紅粉。<br />不辨仙源何處尋。</p>
        
        <h2 id=ch13 class="chapter"><span class="齣題">第十三齣　趕駕</span></h2>
        
        <p class="曲"><span class="牌">滴溜子</span><span class="科">外老旦上</span>四下里。四下里。兵戈布擾。一家兒。一家兒。殘生無靠。<span class="科">旦貼</span>可憐繁華盡掃。風霜萬里程。驅馳怎了。<span class="科">合</span>默禱蒼天。暗中相保。</p>
        
        <p class="白"><span class="科">外</span>夫人。此處開苑門了。<span class="科">老旦</span>相公快叫開門。<span class="科">外叫介</span>我是官員。要趕車駕哩。開門開門。<span class="科">內應介</span>不開不開。朱太尉做了皇帝。一應官員。不許放出。<span class="科">外</span>夫人。元來朱泚僭位。不放官員出城。<span class="科">旦</span>天那。這事怎了。<span class="科">眾悲介貼</span>呀。門上早有人來也。<span class="科">外</span>快回去罷。</p>
        
        <p class="曲"><span class="牌">啄木兒</span><span class="科">外老旦</span>君恩重。臣位高。萬里從君敢憚勞。本待要電赴星馳。怎脫得地網天牢。遙瞻翠華雲縹緲。<span class="科">合</span>皇皇此身籠中鳥。怎能彀奮翼凌風入紫霄。</p>
        
        <p class="曲"><span class="牌">前腔</span><span class="科">旦貼</span>辭蘭檻。駕鳳軺。未慣風塵愁路杳。又誰知百尺龍城。到翻做九關虎豹。一門百口真難保。<span class="科">合</span>皇皇此身魚上釣。怎能彀擺尾搖頭入海濤。</p>
        
        <p class="落詩">羝羊觸籬。<br />進退兩難。<br />猛拚一死。<br />萬事由天。</p>
        
        <h2 id=ch14 class="chapter"><span class="齣題">第十四齣　探關</span></h2>
        
        <p class="白"><span class="科">生上</span>箭入昭陽殿。笳吹細柳營。內人紅袖泣。王子白衣行。小生與塞鴻監押行李。在灞陵橋下等候他一家兒。看看不見來。已着塞鴻看守車擔。轉來問個消息。此間是開苑門了。呀。只見旌旗成陣。刀劍如麻。家家狼亡鼠竄。處處鬼哭神噑。怎生是好。</p>
        
        <p class="曲"><span class="牌">北正宮端正好</span><span class="科">淨上</span>守龍城。司鳳殿。奉將令謹閉天關。羈身怎敢逃危難。遙見烽煙滿。</p>
        
        <p class="白">俺乃守門軍士的是也。這般時節。兀有人行動哩。元來是個秀才。這秀才好大膽。<span class="科">生揖介</span>敢問壯士。城中消息如何。<span class="科">淨</span>秀才你還不知哩。你聽我道。</p>
        
        <p class="曲"><span class="牌">滾繡球</span>涇原軍馬強。都下人心亂。姚將軍搶入含元殿。<span class="夾白"><span class="科">生</span>禁中有羽林軍。他怎生容易進去。<span class="科">淨</span></span>驚得那羽林軍沒個當先。<span class="夾白"><span class="科">生</span>不曾劫掠麼。<span class="科">淨</span></span>瓊林藏。劫成空。大盈庫。化為煙。攪沸了三宮六院。<span class="夾白"><span class="科">生</span>不曾驚犯官家。<span class="科">淨</span></span>官家的帶領后主官員。<span class="夾白"><span class="科">生</span>投那里去。<span class="科">淨</span></span>單車宵遁咸陽苑。一夜星馳走奉天。暫且偷安。</p>
        
        <p class="白"><span class="科">生</span>城中有誰做主。</p>
        
        <p class="曲"><span class="牌">叨叨令</span><span class="科">淨</span>朱太尉且權知六軍班。源少卿勸他登白華殿。<span class="夾白"><span class="科">生</span>朱太尉人臣登天子殿。敢是造反了。<span class="科">淨</span>朱太尉做皇帝多時也。</span>將二百年社稷些時換。<span class="夾白"><span class="科">生</span>城上許多軍馬。何處來的。<span class="科">淨</span></span>又把莽健兒分守城頭遍。兀的不驚死人也麼歌。兀的不怕死人也麼歌。雲旗雨箭連天暗。</p>
        
        <p class="白"><span class="科">生</span>諸王公子何在。</p>
        
        <p class="曲"><span class="牌">倘秀才</span><span class="科">淨</span>諸王公走的生。留的斬。<span class="夾白"><span class="科">生</span>眾妃嬪何在。<span class="科">淨</span></span>眾妃嬪一半休。一半散。<span class="夾白"><span class="科">生</span>南衙文臣。<span class="科">淨</span></span>文臣每拘留且拜官。<span class="夾白"><span class="科">生</span>北司武臣。<span class="科">淨</span></span>武士每總投降都納款。令出如山。</p>
        
        <p class="白"><span class="科">生</span>你昨晚曾見一個官員。領着十乘氈車子出城麼。</p>
        
        <p class="曲"><span class="牌">滾綉球</span><span class="科">淨</span>昨晚日銜山。曾向城中見。<span class="夾白"><span class="科">生</span>怎的打扮。<span class="科">淨</span></span>見一個紫絁袍大官粧扮。<span class="夾白"><span class="科">生</span>後面有甚麼人。<span class="科">淨</span></span>隨行的十乘車都掛青氈。<span class="夾白"><span class="科">生</span>正是俺舅舅了。<span class="科">淨</span></span>荒荒脫劍林。匆匆著金鞭。欲待要他方避難。<span class="夾白"><span class="科">生</span>他要趕駕哩。曾出得來麼。<span class="科">淨</span></span>猛可裡殿上傳宣。<span class="夾白"><span class="科">生</span>賊人傳令怎麼的。<span class="科">淨</span></span>他道四方商賈都留下。一個朝官不放還。緊把門關。</p>
        
        <p class="白"><span class="科">生</span>端的出城不得。</p>
        
        <p class="曲"><span class="牌">白鶴子</span><span class="科">淨</span>一任你快馬輕車何處去。除非是駕霧騰雲走上天。<span class="夾白"><span class="科">生</span>壯士哥哥。怎生與俺通個音信。自當重謝。<span class="科">淨</span></span>兩下裡音信不通。<span class="夾白"><span class="科">生</span>不知俺舅舅一家怎生模樣。<span class="科">淨</span></span>一家兒生死難判。</p>
        
        <p class="白"><span class="科">生哭介</span>舅舅想必是休也。<span class="科">淨</span>秀才。此處正是軍馬出沒之地。快走。快走。</p>
        
        <p class="曲"><span class="牌">煞尾</span><span class="科">淨</span>妖氛塞玉關。黃霧漫金殿。君王的兀自保不得親家眷。窮秀才空指着京華淚痕滿。</p>
        
        <p class="白"><span class="科">下生哭介</span>元來我舅舅一家。都被朱泚留下。苦我直如此薄命。千辛萬苦。到得京師。求取這親事。母舅再四不肯。甫能求告得肯。又撞着這般亂世。小生本待要將舅舅家私。帶回襄陽去。又怕路上難行。不如棄了行裝。只帶小姐所贈明珠。走回故鄉。再作區處。正是寧為百夫長。莫作一書生。</p>
        
        <h2 id=ch15 class="chapter"><span class="齣題">第十五齣　鴻逸</span></h2>
        
        <p class="白"><span class="科">丑上</span>有心尋故主。無計度餘生。小人塞鴻的是也。劉相公着俺與官人監押行裝。在灞陵橋相等。過了一夜。相公不見到來。官人回去打聽。也無音耗。小人將帶行裝。出得客店來。正撞着南山賊寇。一會兒駞箱籠。都打劫了去。萬貫家貲。付之一空。小人原是太安府人。自幼會織紗段。回去替人織紗餬口度日。且待賊平。尋覓主人未遲。<span class="科">哭介</span>苦俺思想起來。一家兒千般富貴。三日間變出萬種淒涼。不知老相公一家生死如何。我主人王解元去向如何。正是天有不測風雲。人有旦夕禍福。<span class="科">下</span></p>
        
        <h2 id=ch16 class="chapter"><span class="齣題">第十六齣　返旆</span></h2>
        
        <p class="曲"><span class="牌">漁歌子</span><span class="科">外上</span>義聲高。忠膽烈。仰天叱咤秋雲烈。整龍驤。平鼠竊。指顧掃清宮闕。</p>
        
        <p class="白">下官李晟的是也。官拜神策行營節度使。因聖駕避亂奉天。朱泚僭位京國。下官誓率三軍。志清國難。內無糧餉。外絕救援。孤軍處強寇之內。全憑一點赤心。洒泣誓勤王之師。不挫半星銳氣。慷慨言詞。四方聞之決志。英雄氣概。群賊望之寒心。且喜上託九重之洪名。下賴諸將之效力。一鼓而堅城破。三戰而朱泚逃。翠華重入。復見漢官之威儀。玉闕已平。還是唐家之社稷。肅清宮禁。祗謁園陵。鍾簴不移。廟貌如故。朱泚這廝。被俺殺敗。逃入西邊。又差田子奇領兵五千追趕去了。只今聖駕將到。不免喚將士每號令一番。多少是好。將士每那里。<span class="科">眾上</span>掃清四海煙塵。重睹唐家日月。覆將軍。有何指揮。<span class="科">外</span>你每聽着。今日賴將士之功勳。掃清宮禁。念長安之士庶。久陷賊庭。千官尚竄於草萊。百姓未歸於田里。出榜安民。萬戶皆令復業。斂兵不動。一毫不許侵入。分付軍中。五日內不許通家信。<span class="科">眾應介</span>謹尊將軍嚴命。<span class="科">末上</span>密招殘寇防人覺。遙斬元兇恐自專。小將乃田子奇是也。奉令公將令。領人馬追趕逆賊朱泚。到寧州地方。被賊黨韓旻把來殺了。投降涇州去訖。小將回來獻捷。將帶逆賊首級在此。<span class="科">外</span>可喜。可喜。逆賊既已伏誅。把來號令京師。傳行天下。</p>
        
        <p class="曲"><span class="牌">豹子令</span><span class="科">外</span>壯志忘身平賊虜。平賊虜。義旗西指定山河。定山河。掃盡妖氛清國步。翠華不日返神都。<span class="科">合</span>從今萬載固鴻圖。</p>
        
        <p class="曲"><span class="牌">前腔</span><span class="科">眾</span>廁鼠跳梁思變虎。思變虎。爭奈神龍威福未全無。未全無。天遣將軍來用武。一朝收復舊皇都。<span class="科">合前</span></p>
        
        <p class="曲"><span class="牌">前腔</span>三載軍中多戰苦。多戰苦。今朝始得罷干戈。罷干戈。功寫凌煙誰似我。聲名千古壯京都。<span class="科">合前</span></p>
        
        <p class="落詩">漢將平明西破戎。<br />捷書夜飛清晝同。<br />今日時清兩京道。<br />長安白日照春空。</p>
        
        <h2 id=ch17 class="chapter"><span class="齣題">第十七齣　抄沒</span></h2>
        
        <p class="曲"><span class="牌">瑞雲濃</span><span class="科">外上</span>海宇重清。四境乍收烽火。<span class="科">老旦上</span>舊日山河再安妥。<span class="科">旦貼上</span>全家百口。向死裡別偷生路。<span class="科">合</span>無禍。明知是蒼天回護。</p>
        
        <p class="白"><span class="科">外</span>夫人。且喜昨者李令公軍馬殺退賊兵。朝廷大駕自奉天起程。將到京了。<span class="科">老旦</span>相公。當時一家陷在圍中。只道死于亂軍。誰知有今日。<span class="科">外</span>朱泚這廝。但見朝官。都要拘來重用。只不知怎的獨遺落了下官。<span class="科">旦</span>爹爹。倘或那時召你。從也不從。<span class="科">外</span>說那里話。倘若用我時。學取段司農以笏擊賊而死。斷不從他。<span class="科">貼</span>相公。一家兒完聚。皆是神明護持。<span class="科">外</span>正是。安排香案。全家都拜謝天地則個。<span class="科">拜介</span></p>
        
        <p class="曲"><span class="牌">一江風</span><span class="科">外</span>論平生一點忠心在。決不將身污。謝神明委曲周全。得脫了狂徒禍。多少遇兵戈。人離與家破。<span class="科">合</span>怎得似百口還如故。</p>
        
        <p class="白"><span class="科">末領眾上</span>懼法朝朝樂。欺公日日憂。欺公猶自可。只怕撞對頭。戶部尚書劉震。不曾隨駕。今日聖上復辟。被當朝盧丞相奏過官裡。只說他受了朱泚的官職。奉聖旨。差下官帶領五百名軍士。去抄沒他家裡。就拿他下獄。分付軍士每圍住劉家。一個不許脫走。<span class="科">眾</span>領鈞旨。<span class="科">進介外</span>呀。王金吾直入我家。有何事幹。<span class="科">末</span>盧丞相奏你受了朱泚節度使之職。同謀反逆。見有聖旨拿你。<span class="科">外</span>天那。下官自遇亂之日。趕駕不上。與合門百口。閉戶不出。朱泚用我。須有證見。怎麼屈陷平人。<span class="科">末</span>這話且到大理寺理會。左右。把家私什物封記了。<span class="科">外哭介</span></p>
        
        <p class="曲"><span class="牌">四邊靜</span>孤臣只欲從君側。何曾敢從賊。臣罪合誅夷。天王聖明德。<span class="科">合</span>衷腸泯沒。神明鑑識。怨氣徹重霄。昏昏斗牛黑。</p>
        
        <p class="曲"><span class="牌">前腔</span><span class="科">老</span>相看執手情何極。分開在時刻。欲了百年緣。應歸九泉覓。<span class="科">合</span>衷腸泯沒。神明鑑識。怨魄落滄江。茫茫夜潮黑。</p>
        
        <p class="曲"><span class="牌">前腔</span><span class="科">旦</span>舉家幸免強徒逼。誰知又遭厄。萬死出烽煙。餘生入宮掖。<span class="科">合</span>衷腸泯沒。神明鑑識。怨氣徹重霄。昏昏斗牛黑。</p>
        
        <p class="曲"><span class="牌">前腔</span><span class="科">貼</span>侯門十載沾恩澤。願隨主人側。忍着舊衣裳。為人舞春色。<span class="科">合</span>衷腸泯沒。神明鑑識。怨魄落滄江。茫茫夜潮黑。</p>
        
        <p class="白"><span class="科">末</span>左右的。帶劉尚書下大理寺獄。妻女二人。宮中閑住。<span class="科">指貼介</span>這妮子沒有名字。放他自便。<span class="科">眾應介</span></p>
        
        <p class="曲"><span class="牌">東甌令</span><span class="科">外老旦哭介</span>心悲痛。意淒惻。忍把恩情中道拆。<span class="科">旦貼</span>父南子北何時會。血淚下如織。<span class="科">合</span>蒼天有眼自明白。如何把人屈。</p>
        
        <p class="白"><span class="科">眾押外老旦旦下推貼倒地末</span>可憐劉尚書本是好人。被人屈陷到此。這個女子。務死要隨入去。難得。難得。左右。喚那丫鬟甦醒。<span class="科">雜喚介</span></p>
        
        <p class="曲"><span class="牌">前腔</span><span class="科">貼</span>生如寄。魄如失。只剩孤身難自立。回頭不見親人面。不如早向井中溺。<span class="夾白">奴家要這性命何用。不如投在井中死休。<span class="科">末喝住介</span></span>佳人心性恁般急。性命怎輕擲。</p>
        
        <p class="白">這妮子好性急呵。你相公倘有再生之日。怎的便尋死。<span class="科">貼</span>告相公。妾受劉門厚恩。不能從入宮去。早尋死路為便。<span class="科">末</span>好好。我看你年方二八。到有老成之言。身為女子。到有丈夫之義。我老夫有一句話。不知你肯聽否。<span class="科">貼</span>相公尊命。怎敢不從。<span class="科">末</span>我老夫不是別人。金吾將軍王遂中的是也。年登五旬。並無一個兒女。你沒有安身之處。何不隨老夫家去。做一個義女。你心上何如。<span class="科">貼</span>深感將軍好意。爭奈瓜田不納履。李下不整冠。相公男子。妾身女人。雖則結為義父。難免外人議論。<span class="科">末</span>不妨。下官有夫人在家。你只與夫人相處便了。<span class="科">貼</span>如此。妾身情願居將軍膝下。</p>
        
        <p class="曲"><span class="牌">前腔</span><span class="科">末</span>看你心腸好。語言直。感戀恩人不忍失。<span class="夾白">小娘子。</span>從今便結螟蛉義。與你共回宅。<span class="科">貼</span>舊歡新愛誰為主。偷把淚珠拭。</p>
        
        <p class="落詩">佳人且自放眉頭。<br />感謝恩官特賜留。<br />新諾似山無力負。<br />舊恩如水滿身流。</p>
        
        <h2 id=ch18 class="chapter"><span class="齣題">第十八齣　遇僕</span></h2>
        
        <p class="白"><span class="科">丑上</span>福無雙至尤難信。禍不單行果是真。小人塞鴻。去年遭朱泚之亂。把劉尚書行李。付之賊手。逃入太原府去。小人平昔會織段疋。權且織些餬口。且喜賊平。重到京師。昨日去劉府中拜見。誰想兩日之前。劉老爺被盧丞相讒言屈陷。朝廷把他全家抄沒了去。苦不知生死如何。今日不免街上尋問我相公去向。正是屋漏更遭連夜雨。行船又遇打頭風。</p>
        
        <p class="曲"><span class="牌">胡搗練</span><span class="科">生上</span>彈鋏客。久飄零。千辛萬苦來仙境。風景昔年渾不異。故人存否信難憑。</p>
        
        <p class="白"><span class="科">丑</span>來的那人。到和俺相公廝像。呀。元來正是俺相公。<span class="科">哭介生</span>塞鴻。一年不見。我只道你死在亂軍之中。誰想又得相會。<span class="科">丑</span>相公。自那日分散。一向在那里。<span class="科">生</span>你聽我說。</p>
        
        <p class="曲"><span class="牌">刮古令</span>當日離灞陵。到京城。門已扃。<span class="夾白"><span class="科">丑</span>賊人閉卻城門。不曾遭他毒手。<span class="科">生</span></span>避兵亂脫身豺虎。<span class="夾白"><span class="科">丑</span>投那里去。<span class="科">生</span></span>還故鄉度此身。<span class="夾白"><span class="科">丑</span>怎生得活。<span class="科">生</span></span>舊業暫經營。<span class="夾白"><span class="科">丑</span>怎的又來到這里。<span class="科">生</span></span>喜得一朝天生李晟。掃除宮苑再昇平。因此上辛苦到宸京。</p>
        
        <p class="曲"><span class="牌">前腔</span><span class="夾白"><span class="科">生</span>塞鴻。你投那里去了。<span class="科">丑</span></span>行裝半路等。奈東人不轉程。<span class="夾白"><span class="科">生</span>我看事勢不好。怎敢轉來。<span class="科">丑</span></span>驀遭了狂徒劫剠。<span class="夾白"><span class="科">生</span>呀。那二十馱東西。都劫丁去。<span class="科">丑</span></span>只單身返晉城。<span class="夾白"><span class="科">生</span>怎生度日。<span class="科">丑</span></span>販織度殘生。欣逢賊滅。重來問省。<span class="夾白"><span class="科">生</span>你曾到劉府中去麼。<span class="科">丑</span>劉老爺被盧丞相讒言屈害了也。</span>怎知劉相受嚴刑。三百口抄沒各飄零。</p>
        
        <p class="曲"><span class="牌">五更轉</span><span class="夾白"><span class="科">生</span>兀的不痛殺人也。</span>漂泊身。依人度。到今朝成枉圖。英雄平地遭凶禍。老母嬌娥。掖庭孤寡。念姻緣似畫餅。空牽掛。何年骨肉重完也。<span class="科">合</span>千里歸來。無些窠坐。</p>
        
        <p class="曲"><span class="牌">前腔</span><span class="科">丑</span>荷相公。相託我。恨強梁劫貨多。羞慚有面難看睹。辛苦重來。負荊稱謝。又誰知遭譖訴。家緣破。萬般富貴都拋下。<span class="科">合前生</span></p>
        
        <p class="白">塞鴻。他家還有誰。<span class="科">丑</span>覆相公。劉老爺幽在天牢。夫人小姐陷身宮禁。只有侍兒採蘋。聞說是金吾將軍王遂中收留了回去。只有這人還在。<span class="科">生</span>小姐此去。永無會期。見得採蘋。死亦瞑目。俺和你明日備些人事。到王遂中家裡。求得採蘋一見也罷。<span class="科">丑</span>官人見的是。</p>
        
        <p class="落詩">聞說青蛾屬使君。<br />明朝同去訪情親。<br />相逢要解心中悶。<br />只恐相逢轉悶人。</p>
        
        <h2 id=ch19 class="chapter"><span class="齣題">第十九齣　宮怨</span></h2>
        
        <p class="曲"><span class="牌">普賢歌</span><span class="科">淨上</span>奴家年紀六十餘。曾見開元富貴時。楊妃與梅妃。三姨與四姨。都讓老身居第一。</p>
        
        <p class="白">老身喚做張如花。賽過石竹與山茶。半斤石灰淡抹。一錠黑墨濃搽。面孔光如羊肚石。腳兒小似起園瓜。尺七八櫻桃小口。寸三分魚鱗細牙。昨日輕移蓮步。走到殿上澆花。被皇帝御手拖住。道我是月裡姮娥。據你這般標緻。便做正宮也不差。請上龍床同坐。爭奈命不做些。踏捵了金橋一跌。跌得我口角歪邪。慌忙扶起來細看。好似一件東西。<span class="科">內云</span>賽過活觀音。<span class="科">淨</span>阿也。好似金剛腳下的青臉夜叉。老身是宮中老丫頭張如花的是也。聞得外頭抄沒人口。派在俺宮中閒住。待妹子李似玉出來區處他。妹子那里。</p>
        
        <p class="曲"><span class="牌">前腔</span><span class="科">丑上</span>奴在深宮住得牢。八幅羅裙着地捎。口似兩面刀。是非儘意嘈。搬得六宮都廝鬧。</p>
        
        <p class="白">老身喚做李似玉。真個風流不俗。也會刺鳳描鸞。也會彈絲品竹。也會商謎續麻。也會象棋雙陸。指頭上繡成七寶塔。斬眼間熬出荳末粥。吟花柳。賽過織錦迥文詩。舞柘枝。那數霓裳羽衣曲。蔡女胡笳聲。字字胡搊。劉向列女傳。篇篇熟讀。不揀綺縠綾羅。隨分青黃赤綠。做出來飛針走線。看了的驚神駭目。昨日娘娘交我綴一條衣帶。驚得我滿身麻木。<span class="科">內云</span>果然手口相應。<span class="科">丑</span>阿也。百般女工曉得。只有這個不熟。<span class="科">相見介丑</span>姐姐。叫我做甚麼。<span class="科">淨</span>妹子。我叫你出來。別無甚事。昨日聞得朝廷發下兩個囚婦入宮。俺和你喚他出來。奈何他一番。交他低頭伏事。<span class="科">丑</span>着。古人道。教兒嬰孩。教婦初來。不乘此時壓倒了他。日後反要做大。<span class="科">淨</span>待我叫他出來。<span class="科">叫介</span></p>
        
        <p class="曲"><span class="牌">謁金門</span><span class="科">老旦旦上</span>嗟薄命。怕憶舊家繁盛。<span class="科">旦</span>一閉昭陽愁與病。貌兒難廝認。<span class="科">老</span>乍近御牀羞不定。幾遍傳宣錯應。<span class="科">合</span>最苦關山相掩映。畫欄空自憑。</p>
        
        <p class="白"><span class="科">淨</span>兩個囚婦來了。<span class="科">丑</span>你喫了大蟲心。白象膽。獅子髓。見俺托大。萬福不道一聲。<span class="科">老</span>你是何人。到要我萬福。<span class="科">淨</span>老娘勑封六宮都總管。不揀皇后妃子。都伏我管下。<span class="科">丑</span>老娘是唐明皇宮中老內人。楊貴妃捧硯。高力士脫靴。你兩個殺不盡的。剮不盡的。見我不陪個小心。<span class="科">旦</span>甚麼小心。我不知道。<span class="科">淨</span>兀自口強哩。我且問你的老公是甚麼官。<span class="科">老</span>是尚書。<span class="科">淨</span>可知哩。元來你老公賭錢長輸。老婆女兒也輸與人丁。怎學我的丈夫。十遍賭九遍贏。<span class="科">旦</span>呸。是朝廷大臣。戶部尚書。<span class="科">丑</span>正是糊塗長輸。若不糊塗。早是贏了。<span class="科">淨</span>你兩個婆娘。托是大官的妻女。到這里兀是不跪我。<span class="科">老</span>我是二十年宰相妻。<span class="科">旦</span>我是十二道節度使女。相門相種。不跪你這賤人。<span class="科">淨</span>阿也。倒罵老娘。好打。<span class="科">丑打介旦</span>賤人不得無禮。須有法度。<span class="科">內云</span>娘娘有旨。新來劉尚書家口二名。係是衣冠妻女。免他朝參。月支花粉錢十千。張如花。李似玉。兩個好生伏侍他。<span class="科">淨丑慌介</span>決撒了。娘娘分付。咱每伏事他。<span class="科">丑扶介</span>二位娘子請坐。<span class="科">淨丑跪介</span>好姐姐。好夫人。好奶奶。適來有眼不識泰山。甚是冲撞。不要記懷。<span class="科">老旦旦</span>起來。我不計較。<span class="科">丑</span>老奶奶。我替你提了尿瓶去罷。<span class="科">淨</span>小奶奶。我替你解下臭果腳洗洗。<span class="科">淨</span>只因傳下聖旨。<span class="科">丑</span>將人挫了威風。<span class="科">笑介</span>蘇秦說向妻嫂。何前倨而後恭。<span class="科">淨丑下老旦旦弔場老</span>沒來由撞這兩個老潑才。纏了半日。<span class="科">旦</span>母親。我兩人多感娘娘聖恩。得免凌辱。爭奈我父親在牢內。不知生死如何。有父有父氣如虹。束髮事主懷孤忠。本期丹誠向日月。豈料白首傷樊籠。<span class="科">老</span>浮雲蔽天不可訴。凌煙高閣愁無路。<span class="科">合</span>嗚呼一歌兮歌初成。碧天萬里秋雲橫。</p>
        
        <p class="曲"><span class="牌">七犯玲瓏</span><span class="科">旦</span><span class="犯牌">香羅帶</span>秋雲淡淡橫。淒涼父子情。回頭枉望斷孤雲影。<span class="犯牌">梧葉兒</span>冷落綵衣輕。他平昔英雄志。翻成憔悴形。<span class="犯牌">水紅花</span>嘆人生。前程不定。萬里雲霄得意。一旦網羅嬰。<span class="犯牌">皂羅袍</span>恨浮塵偏掩日光晶。想春風何日吹枯梗。囚鸞檻鳳。人意怎平。飛霜下雹。天心自明。<span class="犯牌">桂枝香</span>耿耿孤忠在。悠悠怨氣騰。<span class="犯牌">排歌</span>心空切。救不能。夢魂長遶夏臺城。<span class="犯牌">黃鶯兒</span>怎得似緹縈。</p>
        
        <p class="白"><span class="科">老</span>有甥有甥千里駒。磊落萬卷胸中書。垂髫遶膝戲前除。玉顏照映青珊瑚。<span class="科">旦</span>碧海清湘兩隔絕。一身良苦憑誰說。<span class="科">合</span>嗚呼二歌兮悲天涯。泣對庭中雙桂花。</p>
        
        <p class="曲"><span class="牌">前腔</span><span class="科">老</span>秋花點點馨。添人憶遠情。當年折桂客多豪興。到今日桂飄零。他也飄零在天涯路。存亡信未憑。憶賢甥。風流奇俊。從幼嬉遊遶膝。一旦受伶俜。想飢寒何處度餘生。怕時乖陷入兵戈境。功名有分。雲程未騰。琴書無恙。春闈早登。何日重相見。還須續舊盟。關山冷。雨雪清。生來富貴幾曾經。彈鋏向誰庭。</p>
        
        <p class="白"><span class="科">旦</span>有母有母年半衰。羅衣憔悴隨塵埃。淒涼故園長秋草。寂寞長門生碧苔。<span class="科">老</span>擁衾燈前淚盈把。霜花夜集鴛鴦瓦。<span class="科">合</span>嗚呼三歌兮歌三起。梧葉冷冷打窗紙。</p>
        
        <p class="曲"><span class="牌">前腔</span><span class="科">旦</span>秋梧颯颯鳴。偏傷慈母情。便逢著春色也添愁癥。怎禁聽落梧聲。怕他傷心劇。假歡顏順承。淚偷傾。悄聲溫凊。爭奈西山薄日。不肯為人停。怪萱花不耐雪侵凌。恨西風偏重殘燈影。全家遭難。猿愁鶴驚。故園無主。蛙鳴草生。說着旁人慘。交他淚怎不零。深宮杳。綉戶扃。何年鷹隼脫金鈴。古鏡得重明。</p>
        
        <p class="白"><span class="科">老</span>有女有女顏如花。容光玉潤羞鉛華。春眉懶向東風展。幽意肯逐琴心斜。<span class="科">旦</span>彩雲散盡陽臺杳。可惜深宮坐衰老。<span class="科">合</span>嗚呼四歌兮錦衾薄。淒風一夜池荷落。</p>
        
        <p class="曲"><span class="牌">前腔</span><span class="科">老</span>秋荷片片輕。渾如弱女情。西風把紅艷都吹淨。冷落小池萍。嫋嫋嬌羞態。怎禁風浪撑。正青春。膩腮香頸。只合深藏畫閣。早逐鳳和鳴。怎教人寂寞守長門。盼羊車不到蒼苔徑。上林春信。望斷雁翎。小窗明月。懶吹鳳笙。迢遞秦樓約。淋漓湘竹凝。臨愁鏡。倚悶屏。畫眉無處覓張卿。煙靄隔重城。</p>
        
        <p class="落詩">十年富貴一朝休。<br />百口飄零幾處愁。<br />腸斷夜深相對話。<br />依依殘月下簾鉤。</p>
        
        <h2 id=ch20 class="chapter"><span class="齣題">第二十齣　贅蘋</span></h2>
        
        <p class="曲"><span class="牌">翠華引</span><span class="科">末上</span>覓得如花少女。深閨養作螟蛉。<span class="科">淨上</span>聰慧渾如男子。嬌柔賽過親生。</p>
        
        <p class="白"><span class="科">末</span>夫人。下官前日去抄沒劉尚書家裡。見他侍女採蘋。眷戀主母。務要隨入宮去。下官留為義女。不知此女在吾家如何。<span class="科">淨</span>相公。此女容德堪稱。便是老身親生女一般。<span class="科">末</span>果然是好。夫人。我和你終身無靠。何不將此女招贅一婿。也不絕了祭祀之主。<span class="科">淨</span>相公見得是。</p>
        
        <p class="曲"><span class="牌">海棠春</span><span class="科">生丑上</span>不及海棠春。野草堪消悶。</p>
        
        <p class="白"><span class="科">生</span>此處是他門首。不免逕入。<span class="科">進見跪介末</span>足下請起。高姓。仙鄉何處。為着甚來。</p>
        
        <p class="曲"><span class="牌">一封書</span><span class="科">生</span>使君聽事因。王仙客。襄鄧人。<span class="夾白"><span class="科">末</span>元來足下與下官同姓同鄉。敢問令尊何人。<span class="科">生</span></span>諫議是先君。<span class="夾白"><span class="科">末</span>諫議大夫王君麼。<span class="科">生</span></span>與萱堂。早喪身。<span class="夾白"><span class="科">末</span>你父母雙亡。靠着何人。<span class="科">生</span></span>母舅劉公相慰憫。<span class="夾白"><span class="科">末</span>莫非劉尚書麼。他如今全家抄沒。<span class="科">生</span></span>誰想全家蕩不存。<span class="夾白"><span class="科">末</span>如今卻怎的。<span class="科">生丑合</span></span>沒親人。只採蘋。要見嬌姿造貴門。</p>
        
        <p class="白"><span class="科">末</span>夫人。下官與王秀才父親。本是同族。因遇亂離。失去譜諜。以此久不往來。</p>
        
        <p class="曲"><span class="牌">前腔</span>吾家本楚城。遇亂離。遷入秦。與汝本宗親。<span class="夾白"><span class="科">生</span>原來是仙客一族。不知尊卑如何。<span class="科">末</span></span>論昭穆。叔父尊。<span class="夾白"><span class="科">生拜介</span>如此。請叔叔嬸嬸上坐。容小姪拜見。<span class="科">末</span></span>今日相逢須廝認。怎做區區陌路人。<span class="科">合</span>敘慇勤。細評論。須信千枝共一根。</p>
        
        <p class="白"><span class="科">末</span>賢姪此來。要見採蘋。是不忘舊的意思。我喚他出來。與你廝見。<span class="科">生</span>如此萬幸。<span class="科">淨</span>且住。老身有話。相公百計要與採蘋招一佳婿。今姪兒沒有安身之處。就把採蘋與他為妻如何。<span class="科">末</span>說得有理。姪兒。你心中肯否。<span class="科">生</span>感承叔嬸好意。小生來此。只要見採蘋一面。不敢望此。一者停妻再娶。背無雙舊約。二者採蘋與小生有兄妹之分。怎麼使得。<span class="科">末</span>賢姪差矣。無雙一入深宮。便如死的一般。如何是停妻再娶。採蘋不過一時認義之女。又不是俺親生的。有何不可。你依着我。今日是吉日。就與你成就。且退去書院中安歇。自有分曉。<span class="科">丑</span>王老爺既是這等說。相公且依允了的好。<span class="科">生</span>只得勉強從命。欲作東牀客。暫為西館賓。<span class="科">下末</span>事雖如此。還要問女孩兒肯否。方可成親。<span class="科">淨</span>待我喚他出來。孩兒那里。</p>
        
        <p class="曲"><span class="牌">亭前柳</span><span class="科">貼上</span>萍梗泊侯門。暫且度朝昏。時時思主母。夜夜夢佳人。堂前何事呼名問。<span class="科">合</span>試把姻緣一一訴虛真。</p>
        
        <p class="白"><span class="科">相見介末淨</span>且喜。且喜。我兒。你的親人來了。<span class="科">旦</span>爹爹。孩兒一家都已四散。有甚親人。<span class="科">淨</span>是你主人外甥。又是你小姐丈夫。王仙客到來要見你。說起來又是你爹爹的姪兒。<span class="科">貼</span>元來如此。我要見他一見。<span class="科">末</span>且慢着。我有一件大事。和你商量。<span class="科">貼</span>有甚事。但說不妨。<span class="科">淨</span>孩兒。你爹爹要把你招王秀才為配。你心中自宜斟酌。<span class="科">貼</span>多感爹爹好意。只一件。孩兒昔日在劉門。為一使女。王解元乃小姐之貴婿。賤人怎敢與他為配。<span class="科">末</span>你若不然。辜負了王秀才一片好心。<span class="科">貼</span>爹媽聽說。若做夫妻。不惟辱沒了王解元。抑且忘背了小姐。倘或他日小姐得出。何以相處。奴家情願與王解元為妾。<span class="科">末</span>賢哉此女。說得中聽。事不宜遲。今晚便成就了罷。<span class="科">淨</span>也罷。孩兒且退。去房中梳粧。少刻喚你。<span class="科">貼</span>粧飾待花燭。嬌羞入畫堂。<span class="科">下末喚雜介</span>院子聽我說。一邊辦下筵席。與小姐做親。一邊去喚個擯相來。<span class="科">雜應介外上</span>全仗孔周禮樂。來成秦晉歡娛。小人是擯相。不知老爺有何分付。<span class="科">末</span>我有義女與姪兒王解元為妾。着你喝禮。<span class="科">外</span>如此。小人便請新人。落盡荷花去採蘋。權時解卻惜花心。從今旅館寒燈夜。添個鋪牀疊被人。第一請云云。使女陞為義女。義女改做妾身。明年丈夫高中。就做第二夫人。第二請云云。未討老婆先討小。討得小時初時好。若還討個大的來。大小相爭怎得了。第三請云云。</p>
        
        <p class="曲"><span class="牌">前腔</span><span class="科">生貼上</span>偶爾到侯門。從他覓故人。忽成劉阮約。如入武陵村。花燈艷艷燒香燼。<span class="科">合</span>排列華筵。與你結朱陳。</p>
        
        <p class="白"><span class="科">外喝禮介</span>伏以花星高照。好事初臨。繡被中抱個半邊妻。洞房內添他替死鬼。權且解饞。也當春風一度。再休偷約。不作鶴步蒼苔。告免了踢打扯撏之苦。忽上擡盤。只聞得油鹽醬醋之香。曾磨竈角。荷蒙恩相。嫁作偏房。燒茶煮飯。切莫遲延。掃地揩檯。必須乾淨。明年生下孩兒。便合稱為庶子。他日小心不到。定要賣做軍妻。<span class="科">生貼拜末淨交拜介</span></p>
        
        <p class="曲"><span class="牌">小桃紅</span><span class="科">生</span>漂零艱窘。邂逅宗親。一見渾如故也。贈與佳人。暫寬心下恨。聊伴旅中身。總然山有崩。海有枯。你的恩無盡也。此心何日泯。<span class="科">合</span>今宵成秦晉。白首歡娛莫負恩。</p>
        
        <p class="曲"><span class="牌">下山虎</span><span class="科">貼</span>舞衣歌扇。回首成塵。漂泊無人問。誰知得遇侯門。重整舊家珠翠含羞奉事新人。自愧烏鴉入鳳群。<span class="科">合</span>莫把凡花哂。瓜葛有因。一餉東園桃李春。</p>
        
        <p class="曲"><span class="牌">蠻牌令</span><span class="科">末淨</span>衰老沒親人。螟蛉女。掌中珍。郎須好看待。休看做等閑人。悄一似章臺楊柳出侯門。再遇芳春。<span class="科">合</span>對銀燈各自斷魂。恍惚渾如夢裡相親。</p>
        
        <p class="曲"><span class="牌">尾聲</span><span class="科">生貼</span>齊眉結髮無音信。向丫環且把悶懷伸。<span class="科">末淨</span>雪鬢霜鬟也靠君。</p>
        
        <p class="落詩">百歲歡娛今始同。<br />勸君且莫歎西東。<br />今宵賸把銀缸照。<br />猶恐相逢是夢中。</p>
        
        <p class="白"><span class="科">淨貼下末生弔場末</span>賢姪。你父親在先朝有直諫之功。子孫理宜錄用。下官明早入朝。與你奏過官裡。討個七品官職與你做。你心下如何。<span class="科">生</span>若得如此。自當結草銜環之報。<span class="科">末</span>休戀故鄉生處好。<span class="科">生</span>受恩深處便為家。<span class="科">下</span></p>
        
        <h2 id=ch21 class="chapter"><span class="齣題">第二十一齣　別母</span></h2>
        
        <p class="曲"><span class="牌">金瓏璁</span><span class="科">旦上</span>含悲辭故隴。傷心又別深宮。嗟厄運。甚時通。愁添椿樹夢。腸斷碧萱叢。一家漂泊歎西東。</p>
        
        <p class="白">一入昭陽春又春。夢歸思舊兩傷神。那堪又作深秋別。萬里征車倍憶親。奴家自與母親入宮。又早一年之上。當今新天子即位。差一個內官押領宮女三十人。到德宗皇陵打掃。我有名字在內。三日之內。便要收拾起程。奴家怕母親煩惱。隱忍不說。好苦。適來宮婢傳下娘娘懿旨。催儹上路。此時必須與母親說知。怎生瞞得。母親早來也。</p>
        
        <p class="曲"><span class="牌">前腔</span><span class="科">老旦上</span>年華如過夢。俄驚兩度秋風。髮添白。臉消紅。膝前嬌愛女。又欲別房櫳。閒中思憶轉心忪。</p>
        
        <p class="白"><span class="科">見介老旦</span>孩兒。今日何為眉頭不轉。面帶憂容。<span class="科">旦</span>母親。孩兒沒甚事。<span class="科">老旦</span>你休瞞我。我已知道了。昨日聖旨着你們三十個宮人。打掃皇陵。明日便要去了。你卻瞞我做甚。<span class="科">旦</span>是。孩兒怕母親添憂。不敢告知端的。明日五更時分。便要起程。<span class="科">老旦</span>苦。我的兒。你父親陷身縲絏。我老身幽閉宮中。正得你陪伴。又拋撇了去。教我舉眼看着何人。老年晚景。不幸遇此淒涼之苦。<span class="科">旦</span>母親不須煩惱。孩兒去。想不久便回。</p>
        
        <p class="曲"><span class="牌">尾犯序</span><span class="科">老旦</span>一自入深宮。日日隨班。朝朝侍從。勞苦千般。淒涼萬種。<span class="科">旦</span>承鳳詔須當遠出。別慈幃怎敢從容。<span class="科">合</span>情知道君恩浩蕩。敢戀私恩重。</p>
        
        <p class="曲"><span class="牌">前腔</span><span class="夾白"><span class="科">老旦</span>孩兒。我如今呵。</span>老景漸龍鍾。冷落長門。沒個趍奉。幸有嬌兒。在膝前眼中。<span class="夾白"><span class="科">旦</span>母親省煩惱。敢怕孩兒未去哩。<span class="科">老旦</span>那里這話。</span>悲痛。咫尺間拋人去也。朝夕裡孤單誰共。縱有他三千粉黛。怎與嫡親同。</p>
        
        <p class="曲"><span class="牌">前腔</span><span class="科">旦</span>母子正相從。早分離含悲相送。此去迢遙。知何日再逢。<span class="夾白"><span class="科">老旦</span>孩兒。此別。除非夢裡和你相逢。<span class="科">旦</span>母親</span>珍重。老年人自須調護。休為我徒勞遠夢。萬一裡愁多病染。湯藥倩誰供。</p>
        
        <p class="白"><span class="科">老旦</span>孩兒。你此行自當保重。關塞天寒。多着些衣服。路途勞倦。強進些茶飯。<span class="科">旦</span>謹領母親慈命。</p>
        
        <p class="曲"><span class="牌">前腔</span><span class="科">老旦</span>生長綉幃中。嬌怯香肌。怎禁勞動。好自支持。耐路途寒天冷風。<span class="夾白"><span class="科">旦</span>孩兒一心只想母親年老。沒人相靠。<span class="科">老旦</span>我不打緊。</span>歡哄。我只在綺羅叢裡。你不必旅愁增重。<span class="夾白">更一件。此去打聽父親和丈夫消息。</span>倘若有上林飛雁。頻把信音通。</p>
        
        <p class="白"><span class="科">旦</span>母親。這是孩兒命中合受磨折。母親不須掛念。</p>
        
        <p class="曲"><span class="牌">前腔</span>薄命合遭逢。自古佳人。偏受磨礱。試看遠嫁昭君。涉胡沙萬重。<span class="夾白">孩兒就此拜別。</span>悲慟。暫時間高堂淚別。明日裡征車塵擁。各黯然相看無語。魂斷碧天風。</p>
        
        <p class="白"><span class="科">淨丑上</span>奉聖旨。內家三十人。都帶行裝。今晚在上陽宮宿歇。明日早行。娘子去罷。<span class="科">老旦扯哭介</span></p>
        
        <p class="曲"><span class="牌">鷓鴣天</span>正憶情人在網籠。又傷嬌女去漂蓬。<span class="科">旦哭介</span>慈幃執手空留戀。聖旨催人敢不從。<span class="科">淨丑扯旦下老旦哭倒介</span>香隱約。珮丁東。遙看仙子去無蹤。今宵宮漏重添永。和淚孤眠到曉鐘。</p>
        
        <p class="落詩">雨滴梧桐秋夜長。<br />愁心和雨到昭陽。<br />淚痕不學君恩斷。<br />拭卻千行更萬行。</p>
        
        <h2 id=ch22 class="chapter"><span class="齣題">第二十二齣　獲廕</span></h2>
        
        <p class="曲"><span class="牌">掛真兒</span><span class="科">貼上</span>一別侯門驚歲改。東籬下又見花開。情繫深宮。恨傳飛雁。漸瘦損舊時嬌態。</p>
        
        <p class="詩"><span class="牌">古詩</span><br />砌蟲泣秋月。庭鳥吟寒霜。<br />禽蟲知感時。而況思婦腸。<br />憶昔富貴秋。高臺飛羽觴。<br />今來風雨夜。孤燈掩茆堂。<br />勉力事新人。白首期作雙。<br />卻憶舊主恩。背人自沾裳。<br />不著金縷衣。上帶侯門香。<br />愁對菱花鏡。曾照佳人粧。<br />空餘含淚眼。日夜眺宮牆。</p>
        
        <p class="白">奴家勉辭故主。暫泊侯門。荷蒙王將軍待如親生。王解元納為側室。晨昏之禮不廢。伉儷之情頗諧。只是思憶舊恩。放心不下。不知我老相公天牢內生死如何。夫人小姐宮禁中安否如何。正是春蠶到死絲方盡。蠟燭成灰淚始乾。</p>
        
        <p class="曲"><span class="牌">西地錦</span><span class="科">生上</span>半世飄零無賴。秋風彈鋏歸來。依棲枳棘權寧耐。有時奮出　　塵埃。</p>
        
        <p class="白"><span class="科">見介生</span>小娘子在此。絮絮叨叨。說些甚麼。<span class="科">貼</span>奴家思憶相公夫人之深恩。無雙小姐之厚愛。當此重陽。嘆息一番。<span class="科">生</span>我想舅舅富貴之日。當此重陽佳節。多少受用。誰知有今日。</p>
        
        <p class="曲"><span class="牌">黃鶯兒</span>秋色滿仙臺。把茱萸。對酒杯。他鄉辜負登高會。那時節黃花正開。弦歌正催。今日裡繁華舊事空何在。<span class="科">合</span>掩寒齋。故人何處。白露點蒼苔。</p>
        
        <p class="曲"><span class="牌">前腔</span><span class="科">貼</span>佳景入蓬萊。正羊車醉不回。西宮別有人垂淚。敲斷玉釵。鎖盡翠眉。良宵夢斷銀河外。<span class="科">合</span>碧雲開。一般明月。兩處照離懷。</p>
        
        <p class="曲"><span class="牌">簇御林</span><span class="科">生</span>天般禍。海樣災。把佳期。扭作灰。多情猶想同心帶。倚欄終日愁無奈。<span class="科">合</span>枉癡呆。和那玉樓不見。況他那一捻小身材。</p>
        
        <p class="曲"><span class="牌">前腔</span><span class="科">貼</span>花為面。玉作腮。別來時。秋幾回。風流怕損當時態。怎能勾一朝勾卻鴛鴦債。<span class="科">合</span>雁聲哀。雙飛猶苦。你孤宿怎生捱。</p>
        
        <p class="曲"><span class="牌">生查子</span><span class="科">末淨上</span>心憐豪傑才。寂寞青春過。為君覓一官。好向明時做。</p>
        
        <p class="白"><span class="科">見介末</span>賢姪。且喜且喜。<span class="科">生</span>有何喜事。<span class="科">末</span>昨者下官入朝。官家問我有子未曾。下官回奏臣無子。止有姪兒王仙客。乃諫議大夫王某之子。乞陛下哀憐。賜與一官半職。也不斷了微臣後嗣。官家大喜。諫議大夫王某。在先朝有直諫之功。其子正該錄用。敕中書門下。除王仙客做富平縣尹。下官將帶告身在此。左右的將冠服過來。<span class="科">丑將冠服上</span>既居唐爵祿。須著漢衣冠。冠服在此。<span class="科">末</span>賢姪。聖旨限你三日內赴任。須索早行。<span class="科">生揖介</span>小姪漂泊江湖。荷蒙叔嬸收留在府。今日又蒙奏討得官。此恩何時報答。<span class="科">末</span>這些小官。不足展賢姪大才。聊借為進身之地。他日自當遠到。<span class="科">淨</span>只是老夫妻兩口。與你周全半載。不忍拋捨。<span class="科">貼</span>告爹媽知道。孩兒蒙再生之恩。怎忍割捨。解元自去赴任。奴家情願伏事爹媽。不願隨去。<span class="科">末</span>說那里話。解元單身。更沒的親在旁。如何不去。<span class="科">淨</span>孩兒功名大事。怎生留得你住。此去小心伏事解元。早晚回來。再得相見。<span class="科">生貼</span>兀的拜辭爹媽。赴任去也。<span class="科">拜介</span></p>
        
        <p class="曲"><span class="牌">賀新郎</span><span class="科">生</span>漂泊留潭府。荷深恩解衣推食。自知慚負。又荷吹噓登雲路。嬌女肯教同赴。這厚德鐫心銘腑。<span class="科">合</span>別後不知何日會。有音書莫惜頻頻付。分袂也。轉淒楚。</p>
        
        <p class="曲"><span class="牌">前腔</span><span class="科">貼</span>紅顏自古多辛苦。似楊花乍依芳樹。又飄南浦。心戀親幃難拋捨。正値寒天秋暮。斷腸處雁聲飛度。<span class="科">合前</span></p>
        
        <p class="曲"><span class="牌">錦衣香</span><span class="科">末</span>正京華歡相聚。又天涯悲相訴。早覺今日傷情。悔我當初。不如不去取功名。也圖骨肉完聚。歡娛。<span class="夾白">賢姪。</span>前程萬里。早升遷也。青雲有路。<span class="科">合</span>莫被青雲誤。也須回顧。高堂日短。鬢絲垂素。</p>
        
        <p class="曲"><span class="牌">漿水令</span><span class="科">淨</span>念嬌兒未知世故。念才郎未達時務。宦遊千里向危途。更愁老年影隻形孤。<span class="科">丑上</span>香車駕馬已在途。請相公早早登程去。<span class="科">合</span>不忍別。不忍別。叮嚀回顧。煙樹外。煙樹外。月糢糊。</p>
        
        <p class="曲"><span class="牌">尾</span><span class="科">合</span>蝸名蠅利將人誤。秣馬膏車在路途。望你成名達帝都。</p>
        
        <p class="落詩">一官羈絆實藏身。<br />兩口無依枉累人。<br />道路悠悠不知處。<br />秦山遙望隴山雲。</p>
        
        <h2 id=ch23 class="chapter"><span class="齣題">第二十三齣　巡陵</span></h2>
        
        <p class="白"><span class="科">末上</span>辭卻天邊富貴。來尋世上清閒。今日九重雨露。明朝萬里關山。小子勑使周公公手下內養的是也。俺老公公真個官居近侍。職在親隨。受天上之逍遙。極人間之富貴。調護聖躬。穩稱九重密意。謹司金鑰。敢忘夙夜勤勞。二十年出入禁闥。長依龍樓鳳閣之恩光。咫尺間密邇天顏。怎效狐假虎威之勢焰。立傍袞衣。滿身香氣。回瞻寶座。一朵紅雲。惟將羯鼓催花。賜得貂裘拖地。美酒玉壺。興慶池頭賞花宴。輕衣短帽。金吾隊裡打球回。因年高求閒散養終身。奉聖旨充巡視園陵使。去寢廟中夜夜燒香點燭。向皇陵下朝朝祭物獻新。銘心刻骨。敢忘今日玉階榮。素髮白頭。長作先皇香案吏。願獻山呼祝聖壽。只將經卷結清緣。即今押帶宮女。打掃先陵。已曾分付宮婢。打點內家行裝。未知完備麼。張如花李似玉那里。</p>
        
        <p class="曲"><span class="牌">字字雙</span><span class="科">淨上</span>奴家生得花不如。標緻。人人喚做醉楊妃。近貴。如今年老退槽驢。受氣。搽眉畫臉唱新詞。做戲。</p>
        
        <p class="白"><span class="科">末</span>休道出本相來。</p>
        
        <p class="曲"><span class="牌">前腔</span><span class="科">丑上</span>奴家生得好身材。無賽。半邊梳子拆金釵。插戴。逆風吹得綉裙開。堪愛。其中一物露出來。<span class="科">淨</span>海菜。</p>
        
        <p class="白"><span class="科">末</span>波漂菰米沉雲黑。這不是海菜。<span class="科">淨</span>我要一個山菜。<span class="科">末</span>雪霽睛梳石髮香。這不是山菜。<span class="科">丑</span>我要一個水菜。<span class="科">末</span>江蘺漠漠荇田田。這不是水菜。<span class="科">淨</span>我要一個天菜。<span class="科">末</span>看來疑是雲中墮。這不是天菜。<span class="科">丑</span>我要一個地菜。<span class="科">末</span>飯煮青泥坊底芹。這不是地菜。<span class="科">淨</span>我要一個人菜。<span class="科">末</span>蕨芽已長小兒拳。這不是人菜。<span class="科">丑</span>我要一個熱菜。<span class="科">末</span>千鍾紫酒薦菖蒲。這不是熱菜。<span class="科">淨</span>我要一個冷菜。<span class="科">末</span>黃獨無苗山雪盛。這不是冷菜。<span class="科">丑</span>我要一個濕菜。<span class="科">末</span>雨中移得藥苗肥。這不是濕菜。<span class="科">淨</span>我要一個乾菜。<span class="科">末</span>兔葵燕麥搖春風。這不是乾菜。<span class="科">丑</span>我要一個細菜。<span class="科">末</span>杯傳纖手送青絲。這不是細菜。<span class="科">淨</span>我要一個短菜。<span class="科">末</span>一尺雕胡似掌齊。這不是短菜。<span class="科">丑</span>我要一個猜採菜察。<span class="科">末</span>這諢不會。元來你把言語來難我。我也盤問你一件。<span class="科">淨丑</span>大扣大鳴。小扣小鳴。儘由你盤問。<span class="科">末</span>張如花。我問你一件。你在宮中出入多年。記得宮中幾座門。<span class="科">淨</span>這個到喫你難殺。且住。待試數看。</p>
        
        <p class="誦"><span class="牌">西江月</span>為問九重門戶。老身一一都諳。正陽後宰及長安。更有東華西苑。　　左掖遙通右掖。前朝近接承天。午門邊一個狗洞不曾關。只有內使哥攢慣。</p>
        
        <p class="白"><span class="科">末</span>好無禮。似玉姐。我也問你一件。你伏事宮妃采女多年。記得宮中女官有幾樣。<span class="科">丑</span>決撒了。且住。待我數一數。</p>
        
        <p class="誦"><span class="牌">西江月</span>皇后娘娘為主。貴妃之下才人。昭儀怎比婕妤尊。更有美人親近。　　貴嬪昭容並列。夫人世婦齊稱。老身官職也非輕。壓倒六宮紅粉。</p>
        
        <p class="白"><span class="科">末</span>好誇口。<span class="科">丑</span>我是個花狗。你是個黑狗。<span class="科">末</span>休閒說。前日曾分付你去宮中打點衣裝。曾完備麼。<span class="科">淨丑</span>完備已多時了。<span class="科">末</span>如此。你快去催儹上轎。勑使公公來也。<span class="科">淨喚</span>傳他中貴命。喚得內人來。<span class="科">下</span></p>
        
        <p class="曲"><span class="牌">滿庭芳</span><span class="科">外上</span>老愛清閒。暫辭榮祿。天恩賜與菟裘。依依戀主。下殿卻回頭。佇看灞陵衰柳。正煙凝一段離愁。空遙望。皇陵縹緲。十里隔明眸。<span class="科">旦上</span>長門終日閉。九重恩命。又陟林丘。似桃花逐水。到處漂流。<span class="科">小旦貼上</span>聽得魚軒駕也。別女伴執手難留。<span class="科">合</span>休回首。昭陽舊寵。從此隔重樓。</p>
        
        <p class="白"><span class="科">見介外</span>這朝內家是劉無雙麼。<span class="科">旦</span>奴家正是。<span class="科">外</span>無雙娘子。你知道父親劉尚書。為何遭此重禍。<span class="科">旦</span>是朝廷見怪。把他屈陷。<span class="科">外笑介</span>你元來不知。非關朝廷。是你父親衝犯盧杞。被他怪恨。當時買求一個人。喚做古押衙。來刺你父親。那古押衙是個好男子。不肯替他行刺。又去朝廷跟底誣奏。道你父親交通逆賊。因此屈陷了他。<span class="科">旦</span>元來如此。古押衙是何人。有此好心。<span class="科">外</span>古押衙是個武官。少年為父報仇殺人。又得免死。豪俠好義。天下有心人也。若有人結交他。他情願出力。死而無怨。<span class="科">小旦貼</span>此人若非老公公說起來。怎知世上果有荊軻聶政之流。</p>
        
        <p class="曲"><span class="牌">甘州歌</span><span class="科">外</span>黃花盡後。漸小春梅蕊。點綴枝頭。軺車千里。正値釀寒時候。塵沙遠馳天廐馬。雨雪輕沾御賜裘。<span class="科">合</span>擎鸞詔。到鳳丘。金符玉冊壯遨遊。瞻天闕。望冕旒。龍光瑞氣遶皇州。</p>
        
        <p class="曲"><span class="牌">前腔</span><span class="科">旦</span>漂零骨肉憂。想明珠何處。破鏡堪羞。繁華消歇。只有山河如舊。追隨又見長信月。嗚咽如聞渭水流。<span class="科">合</span>思前事。憚遠投。回頭拭淚下龍樓。蒼山秀。白露收。蕭條風物滿秦州。</p>
        
        <p class="曲"><span class="牌">前腔</span><span class="科">貼</span>寒雲結不收。看雲邊雁字。點點離愁。花情月態。怕見斷煙衰柳。皇陵何處迷碧靄。古塚誰家臥石牛。<span class="科">合</span>魚軒驟。雁塞悠。蛾眉憔悴怯三秋。關山阻。雨雪稠。斷腸羌管弄涼州。</p>
        
        <p class="曲"><span class="牌">前腔</span><span class="科">小旦</span>涼風入殿頭歎淒淒團扇。棄置誰收。馳驅山路。也似孤眠宮漏。承恩不貯金屋裡。銜命空隨翠葆輈。<span class="科">合</span>君心別。妾命浮。玉顏漂泊幾時休。花宮閉。椒寢幽。琵琶彈怨向邊州。</p>
        
        <p class="曲"><span class="牌">餘文</span><span class="科">合</span>解征驂。投亭堠。一燈孤影照人愁。今夜裡清夢迢迢入帝州。</p>
        
        <p class="落詩">不將清瑟理霓裳。<br />紅淚流珠滿玉牀。<br />總為君王未相識。<br />可憐飛燕倚新粧。</p>
        
        <h2 id=ch24 class="chapter"><span class="齣題">第二十四齣　郵迎</span></h2>
        
        <p class="白"><span class="科">生上</span>身居矮座且低頭。暫寄微官不怕羞。伏櫪尚存千里志。卑棲終憶上林遊。小生蒙王金吾提挈。得了富平縣尹之職。近日本縣長樂驛中。缺了驛官。上司差委小生權管三個月。此處乃是官員來往之地。終日伺候。不得休息。昨晚前驛打下報帖。說朝廷差內官帶領宮女。往先皇陵上打掃。今日申牌時候到來。必然在此宿歇。要鋪陳下飯。不免喚廚夫驛吏。分付則個。驛吏那里。<span class="科">丑上</span>舞文無法治。刻木有威行。覆老爺。有何分付。<span class="科">生</span>驛吏。今日申牌時候。勑使公公到來。宮女三十人。從人七十名。牲口八十匹。要到驛中安歇。要安排上等鋪陳三十副。下等鋪陳一百副。不知完備未曾。<span class="科">丑</span>告老爺。鋪陳已完備了。<span class="科">生</span>怎見得。<span class="科">丑</span>但見畫堂高聳。綉幕低垂。欄杆盡掛珠簾。遍地平鋪錦褥。紅羅幃四角金鈴倒綴。青綾被一團蘭麝熏香。珊瑚枕綉朵朵芙蓉。翡翠衾有重重春意。香爇龍涎。似嫦娥月下飛來。滿身雲霧。燭燒鳳蠟。如仙子山頭閒望。一派秋光。象牙牀。龍鬚席。睡時魂夢也通仙。金花粉。玉鏡臺。粧罷妖嬈增百倍。除非天上方才有。便是王家也不如。端的好鋪陳。<span class="科">生</span>委是好。你快去安排。<span class="科">丑</span>告相公。這是十年前的說話。如今那里有。<span class="科">生</span>怎的都沒有了。<span class="科">丑</span>都被前任驛官不用心。偷的偷。壞的壞了。如今那里去尋。<span class="科">生</span>你且說如今的鋪陳如何。<span class="科">丑</span>但見破屋數問。頹垣幾堵。桌子上三寸灰塵。起盡人夫揩不淨。被兒底萬千補孔。拋將東海洗難清。四腳牀番身倒地。只把亂磚支。無頂帳仰面見天。權將蘆蓆蓋。破稿薦四五條。點點尿痕迎鼻臭。舊蒲枕兩三個。累累蝨子咬人多。板櫈從來無隻腳。與雞婆暫宿中間。胡牀一向不穿棕。被老鼠咬來零碎。東村借得個沒嘴茶壺。爭奈漏時無可塞。西市買得個半邊油盞。可憐黑夜沒些油。除非牢裡死囚徒。受得這般活地獄。<span class="科">生</span>好怠慢。見今敕使公公到來。你卻說這話。快去打點。務要依先齊整。<span class="科">丑</span>不妨。那宮女們儘受得苦。<span class="科">生</span>你怎知道。<span class="科">丑</span>告相公。古人有兩句詩。道是回頭一笑着地蹲。六宮粉黛無眠席。<span class="科">生</span>胡說。若有一件不整齊。好生重治你。<span class="科">丑</span>相公可憐見。容小人去打點。<span class="科">下生</span>驛吏已分付了。廚夫那里。<span class="科">淨上</span>敢將刀七力。管待縉紳來。告老爺。有何分付。<span class="科">生</span>廚夫。勑使公公到來。宮女從人約有百十個。都要晚飯。要安排上等嗄飯三十桌。中等嗄飯一百桌。不知完備未曾。<span class="科">淨</span>告老爺。完備多時了。<span class="科">生</span>怎見得。<span class="科">淨</span>但見廚列八珍。筵開百味。軟炊紅蓮香稻。細膾通印子魚。湖南海味冰將來。新鮮渾似當時。閩地荔枝馬上遞。風味全然不減。碾破鳳團。白玉甌中翻碧浪。煖來桑落。水晶壺裡噴清香。伊魴洛鯉。果然貴似牛羊。玉膾金虀。信是東南佳味。真個香羹烹七寶。誰言下筯了萬錢。手中金錯刀。何止殺山羊一萬頭。竈下石槽碾。那數貯胡椒八百斛。日日筵前香噴鼻。人人過去口流涎。端的好嗄飯。<span class="科">生</span>委是好。你快去擺來。<span class="科">淨</span>告相公。這個是小人十五六歲的話。如今那里有。<span class="科">生</span>怎的都沒有了。<span class="科">淨</span>小人年小時。隨父親到光祿司當官。曾見這般富貴。如今這驛中。好生狼狽。那里去討。<span class="科">生</span>你且說如今的嗄飯如何。<span class="科">淨</span>但見香料難周。杯盤不整。醃黃虀拌些酸醬。炒豆腐少了香油。細米飯未經杵臼。喫來真個咽人喉。白鹽湯沒有茶芽。呷下何曾解人渴。韭菜滿盆。都是帶生切就。豆渣幾碗。只聞隔夜餿香。沙盆內烏焦炒豆。陰司鐵屑丸也還強。瓦瓶中淡泊村醪。婆子洗腳水也不似。人人一塊臭牛蹄。許多蛆孔。個個幾星臊羊肉。韌似鳥筋。除非餓得眼睛花。胡亂填他口腹債。<span class="科">生</span>好無禮。見今勑使公公到了。你卻說這般話。快去饆饠。務要如法齊楚。<span class="科">淨</span>不妨。不妨。那宮女們儘受得飢餓。<span class="科">生</span>你怎知道。<span class="科">淨</span>古人有兩句道。楚王好細腰。宮中多餓死。<span class="科">生</span>胡說。若有一件不濟楚。好生罪過你。<span class="科">淨</span>老爺且息怒。容小人去饆饠。<span class="科">下</span></p>
        
        <p class="曲"><span class="牌">望江南</span><span class="科">外上</span>千萬里今日始為頭。遙見驛亭煙霧裡。暫停車馬解征裘。<span class="科">合</span>此處且淹留。</p>
        
        <p class="白"><span class="科">生上接介</span>長樂驛官接老公公。<span class="科">外</span>起去。<span class="科">生</span>請老公公下馬。<span class="科">外</span>叫牢子卸了鞍轡。<span class="科">雜應介外</span>驛官。我一路鞍馬勞倦。安排鋪陳。我睡去也。<span class="科">生</span>是。鋪陳俱已完備。請公公筵席。<span class="科">外</span>筵席我不用。內家們隨後到了。好好看待他。<span class="科">生應介外</span>辭卻京華富貴春。<span class="科">生</span>卻來孤館暫安身。<span class="科">合</span>不堪回首長安道。月慘風愁望紫宸。<span class="科">並下</span></p>
        
        <p class="曲"><span class="牌">三學士</span><span class="科">老旦旦貼上</span>霧縠雲鬟天上女。謫向世路崎嶇。香車輾盡關山月。彈罷琵琶只自吁。日落相將投宿處。黯相對。愁不語。</p>
        
        <p class="曲"><span class="牌">前腔</span><span class="科">旦</span>老母牽車留不住。相看血染羅襦。藍橋信是神仙宅。不見當年擣藥儒。客枕今宵腸斷處。樓頭雁。窗外雨。</p>
        
        <p class="曲"><span class="牌">前腔</span><span class="科">貼</span>一自玉階辭聖主。無意更理鉛朱。此身不及流鶯好。長宿昭陽御柳株。莫話羊車當日遇。轉教人。流淚珠。</p>
        
        <p class="曲"><span class="牌">前腔</span><span class="科">眾</span>草榻竹床炊脫黍。那更枕冷衾餘。大家都是金屋侶。萬種榮華人怎如。也向郵亭捱夜雨。這磨折。甚日除。</p>
        
        <p class="落詩">孤館怱怱話夜長。<br />強含清淚上牙床。<br />明朝又是塵沙道。<br />雪暗雲黃各斷腸。</p>
        
        <h2 id=ch25 class="chapter"><span class="齣題">第二十五齣　煎茶</span></h2>
        
        <p class="白"><span class="科">丑上</span>藍橋今夜好風光。天上群仙降下方。只恐雲英難見面。裴航空自擣玄霜。小人塞鴻。跟隨官人在驛中。今夜內臣在此。不免伺候則個。<span class="科">生上</span>為托青童傳信息。深探月窟見姮娥。塞鴻。有一件事。你和商量。<span class="科">丑</span>官人有甚麼事。<span class="科">生</span>今夜宮女在此。我只怕無雙小姐也在其內。你與我探個消息。<span class="科">丑</span>官人又來了。掖庭內有三十六宮。七十二院。三千粉黛。八百嬌娥。更沒得差。直差小姐到來。你休癡心。<span class="科">生</span>你省得甚麼。凡事不可意料。大海浮萍。也有相逢之日。倘或我與小姐姻緣未斷。正差了來。也未可知。你與我粧做煎茶童子。在後堂深處等候。暗地瞧小姐在內。我要見他一面。這顆明珠。是小姐與俺的。你把與他為信。只等回報。<span class="科">丑</span>恁的官人請出去。小人自有分曉。<span class="科">生</span>眼望旌旗捷。耳聽好消息。<span class="科">下丑</span>我官人是個失心風的。天下那有這等事。也罷。我除下帽子。梳個髻兒。撞入中堂去。看他如何。<span class="科">淨上</span>兒家門戶重重閉。春色緣何得入來。你是何人。撞入中堂。有何緣故。<span class="科">丑</span>小人是茶童。<span class="科">淨</span>呸。怕沒有婦人。要你男子漢入去。<span class="科">丑</span>你不知驛中常年是俺煮茶。並沒有婦人。<span class="科">淨</span>你驛丞的老婆在那里。<span class="科">丑</span>沒有老婆。<span class="科">淨笑介</span>你便是他的老婆了。放你入去。不要則聲。老公公法度嚴緊。在他門下過。怎敢不低頭。<span class="科">下丑</span>好了。喫我漏了進來。只在此間煎茶等候。<span class="科">煎茶介</span></p>
        
        <p class="曲"><span class="牌">長相思</span><span class="科">旦上</span>念奴嬌。歸國遙。為憶王孫心轉焦。楚江秋色饒。月兒高。燭影遙。為憶秦娥夢轉迢。漢宮春信消。</p>
        
        <p class="白">街鼓鼕鼕動戍樓。倚床無寐數更籌。可憐今夜中庭月。一樣清光兩地愁。奴家在這驛中。看看天氣晚來。呀。譙樓上已是二鼓了。獨眠孤館。展轉淒惶。怎生睡得去。欲待與姊姊們閒話。一個個都自去睡了。不免剔起殘燈。到中堂去閒步一番。以消長夜。你看。</p>
        
        <p class="曲"><span class="牌">二郎神</span>良宵杳。為愁多睡來還覺。手攬寒衾風料峭。徘徊燈側。下階閒步無聊。只見慘淡中庭新月小。畫屏間餘香猶嫋。漏聲高。正三更。驛庭人靜寥寥。</p>
        
        <p class="白">這是中堂。外面是前堂了。待我揭起簾兒看。</p>
        
        <p class="曲"><span class="牌">前腔</span>偷瞧。朱簾輕揭。金鈴聲小。<span class="夾白">那一爐宿火。兩個銅瓶。敢是煎茶之所。</span>一縷茶煙香繚繞。<span class="夾白"><span class="科">丑</span>簾兒下有個內家來也。<span class="科">旦驚退介</span>呀。元來有人在外邊。<span class="科">進看介</span>是個煎茶童子。那人我好面善呵。</span>青衣執爨。分明舊識豐標。悄語低聲問分曉。<span class="夾白">塞鴻。塞鴻。<span class="科">丑</span>呀。簾內莫非無雙小姐麼。<span class="科">旦</span>你不是塞鴻麼。<span class="科">丑</span>小人正是。<span class="科">旦</span>天呵。</span>果然是萍水相遭。<span class="夾白"><span class="科">丑</span>小姐果然在此。<span class="科">旦</span>塞鴻。你怎的也在這裡。<span class="科">丑</span>覆小姐。俺官人見做驛官。着小人假做茶童打探。不想果得相遇。<span class="科">旦</span></span>郎年少。自分離。孤身何處飄颻。</p>
        
        <p class="白"><span class="科">丑</span>告小姐。一言難盡。官人自分散後。賊平到京。逢着小人。正要同來拜見。不想遭這場橫禍。如今官人得金吾將軍擡舉。與他奏討得官。見做富平縣尹。權知此驛。</p>
        
        <p class="曲"><span class="牌">囀林鶯</span><span class="科">旦</span>難中薄祿權倚靠。知他未遂雲霄。<span class="夾白">採蘋如今在那里。<span class="科">丑</span>採蘋在王將軍家做義女。官人具禮去贖他為妾。見今和官人一處。<span class="科">旦</span>他到強似我。</span>鷦鷯已占枝頭早。孤鸞拘鎖。何日得歸巢。檀郎安否。怕相思瘦損潘安貌。<span class="夾白"><span class="科">丑</span>官人雖是折磨。卻也志氣不衰。容顏如舊。<span class="科">旦</span></span>志氣好。千般折挫。風月未全消。</p>
        
        <p class="白"><span class="科">丑</span>官人有明珠一顆。着我送還。說是小姐與他為表記的。<span class="科">旦</span>明珠何在。<span class="科">丑</span>在此。<span class="科">與珠介</span></p>
        
        <p class="曲"><span class="牌">前腔</span><span class="科">旦</span>雙珠依舊成對好。我兩人還是蓬飄。<span class="夾白">塞鴻。我今夜要見官人。你喚得來麼。<span class="科">丑</span>這個使不得。敕使老公公在外。軍士們鐵桶也似守把。官人怎的來得。<span class="科">旦</span></span>眼前欲見何由到。驛亭咫尺。翻做楚天遙。楚天猶小。着不得一腔煩惱。<span class="夾白"><span class="科">丑</span>小姐有甚說話。說與我傳與官人。<span class="科">旦歎介</span></span>枉心焦。芳情自解。怎說與伊曹。</p>
        
        <p class="白"><span class="科">丑</span>小姐修一封書。備細寫下。小人遞與官人看。<span class="科">旦</span>也說得是。我房裡去修書。<span class="科">丑</span>小姐快些。霎時便要天明也。<span class="科">旦</span>理會得。</p>
        
        <p class="曲"><span class="牌">啄木公子</span>舒蠶繭。展兔毫。蚊腳蠅頭隨意掃。只怕我萬恨千愁。假饒會面難消。寫向鸞箋怎得了。<span class="夾白">我那滿腔哀怨呵。</span>縱有丹青別樣巧。畢竟衷腸事怎描。只落得淚痕交。</p>
        
        <p class="曲"><span class="牌">前腔</span>書裁就。燈再挑。錦袋重封花押巧。<span class="夾白"><span class="科">將書出與丑介</span>塞鴻。書已寫完了。<span class="科">丑</span>有甚言語。<span class="科">旦</span></span>傳示他好自支持。休為我長皺眉梢。<span class="夾白"><span class="科">丑</span>別有甚說話。<span class="科">旦</span></span>為說漢宮人未老。怨粉愁香憔悴倒。寂寞園陵歲月遙。雲雨隔藍橋。</p>
        
        <p class="白"><span class="科">丑</span>告小姐。小人一時思量不到。外面老公公分付門子。一個個出入。都要搜檢。小人把這封書出去。被他們搜出。卻不利害。其實拿去不得。<span class="科">旦</span>呀。我也不想到此。也罷。我把這封書藏在錦褥子底下。待我去後。教官人取來看。<span class="科">旦藏書介</span></p>
        
        <p class="曲"><span class="牌">哭相思尾</span>從此兩下分離音信杳。無由再見情人了。</p>
        
        <p class="白"><span class="科">旦倒介丑驚走下淨丑上</span>自不整衣毛。何須夜夜噑。咱們勞倦。正要睡哩。不知隔房劉家娘子。一夜啾啾唧唧。哭哭啼啼。做甚麼。老身方才喫他驚覺了。不免去瞧一瞧。<span class="科">丑</span>呀。怎麼倒在地上。不好了。祖武符。孝順爹。草頭天。七顛八。上天入。十死九。菜重芥。周發殷。手精眼。南去北。<span class="科">淨</span>老妮子說甚麼。<span class="科">丑</span>劉娘子倒地。生薑湯快來。<span class="科">淨</span>好也。人要死哩。你兀自打歇後語哩。有這等慢心腸的。待我叫。<span class="科">丑</span>你叫。<span class="科">淨</span>列位好姐姐。可憐劉潑帽。今朝懶畫眉。忽地玉山頹。渾如醉公子。口吐滿江紅。面皮豆葉黃。請過七娘子。將些江兒水。打碎生薑芽。都來玉胞肚。大家醉扶歸。扶去羅帳裡坐。<span class="科">丑</span>好少話兒。<span class="科">小旦貼上</span>野花不種年年有。煩惱無根日日生。做甚麼囉唣。<span class="科">丑</span>恰才來看劉娘子。不知因甚蹶倒在地。<span class="科">小旦</span>這是受了辛苦。中惡倒了。<span class="科">貼</span>快把水來噴他幾口。姐姐甦醒。</p>
        
        <p class="曲"><span class="牌">黃鶯兒</span><span class="科">旦</span>連日受劬勞。怯風霜。心膽搖。昨宵不睡捱到曉。<span class="夾白"><span class="科">小旦</span>小姐為何不睡。<span class="科">旦</span></span>思家路遙。思親壽高。因此上驀然愁絕懵騰倒。<span class="科">合</span>謝多嬌。相將救取。免死向荒郊。</p>
        
        <p class="曲"><span class="牌">前腔</span><span class="科">小旦貼</span>人是水中泡。受皇恩。福怎消。何須苦憶家鄉好。慈幃乍拋。相逢不遙。寬心莫把閒愁惱。<span class="科">淨丑</span>曙光高。馬嘶人起。梳洗上星軺。</p>
        
        <p class="白">請列位娘子早梳粧。要趕路程。</p>
        
        <p class="落詩">愁劇翻成病。<br />寬心免作災。<br />這番救得醒。<br />下次擡棺材。</p>
        
        <h2 id=ch26 class="chapter"><span class="齣題">第二十六齣　橋會</span></h2>
        
        <p class="白"><span class="科">生上</span>眼看楊柳高難折。步入桃花落已空。可惜春光不久駐。只將清淚對東風。只因宮女在此宿歇。小生好生費心。適來都已登程去了。昨夜叫塞鴻打探消息。不知如何。不免喚他一問。塞鴻那里。<span class="科">丑</span>東君枉費牢籠計。音信偷傳總不知。覆官人。小姐有下落了。<span class="科">生</span>且喜。且喜。你說怎的有下落。<span class="科">丑</span>小人在中堂燒茶。二更時分。只聽得一個內家叫我。元來正是小姐。<span class="科">生</span>果是小姐在內。他和你說甚的。<span class="科">丑</span>他備細問官人與採蘋的下落。小人一一告訴。送去明珠。權且留下。他要和官人廝見。小人道法度嚴緊。只寫一封書。把來藏在錦褥子底下。着官人去尋來看。<span class="科">生</span>小姐還說甚麼。<span class="科">丑</span>着我上覆官人。好自將息。不要掛心。說此幾聲。驀然倒地。小人慌張。走出中堂來了。<span class="科">生哭介</span>堂前千里遠。面對九疑峰。我和小姐同在驛中宿歇。只是不能勾廝見。幸喜留下這封書。且慢着。鎖了驛門。塞鴻。我和你趕上小姐車邊去。和他說句話兒。<span class="科">丑笑介</span>官人。你又來了。那公公手下軍士們前呼後擁。小姐在七香車上。綉幕中間。怎生得見他。<span class="科">生</span>說得是。卻怎的好。<span class="科">丑</span>小人有一計策。不知中用麼。<span class="科">生</span>你有甚好計。<span class="科">丑</span>小姐車兒。須打從渭橋過。今日本縣差人修橋。官人及早趕上。站在渭橋邊。只做監修橋的官府。小姐過時。可以霎時相見。<span class="科">生</span>此計甚妙。事不宜遲。我和你作急趕去。饒他走上焰魔天。腳下騰雲須趕上。<span class="科">下</span></p>
        
        <p class="曲"><span class="牌">香柳娘</span><span class="科">外上</span>趁天色乍明。趁天色乍明。促駕穿林莽。東方漸見紅輪上。看迢遙輦路。看迢遙輦路。衰草接天黃。清霜滿林亮。聽寒雲征雁。聽寒雲征雁。嘹嚦斷人腸。三三兩兩。</p>
        
        <p class="白"><span class="科">下淨丑上</span>年老當差使。天寒去做工。咱們都是富平縣百姓。官府差來修橋。前面便是渭橋了。不免將鋤頭鐵鍬在手。去掘他娘。遠遠見個官員來了。莫不是監工的。兄弟。下老實做。不做要打哩。<span class="科">生上</span>修橋的。你都過來。<span class="科">淨丑跪介</span>覆老爺。有何分付。<span class="科">生</span>我一人與你一貫錢。你替我用心。<span class="科">淨丑</span>小人是官差。怎敢受老爺的賞賜。<span class="科">生</span>我不要你修橋。要你拆橋。<span class="科">淨丑</span>老爺休哄我。怎麼倒要拆橋。<span class="科">生</span>不妨。後面有一夥官員來也。你看他們車馬都過了。只等落後那一乘小香車兒來。就撇去了一塊石頭。由他歇在橋下等。自有重賞。你且權收下。<span class="科">淨</span>兄弟。這個使得。<span class="科">丑</span>哥哥。既然老爺尊賜。收了罷。<span class="科">淨丑收介</span>多謝老爺。兄弟。先把繩索做定。只等他來。便扛下去。<span class="科">生</span>有人問我時。只說是監修橋的官員。<span class="科">淨丑</span>理會得。但請放心。<span class="科">生下</span></p>
        
        <p class="曲"><span class="牌">前腔</span><span class="科">旦上</span>歎郵亭一夜。歎郵亭一夜。琵琶空響相思調。不遇知音賞。似牛郎織女。似牛郎織女。脈脈兩情傷。盈盈隔河望。恨無端夜光。恨無端夜光。我道你是藍田玉成雙。元來是淚珠拋放。</p>
        
        <p class="白"><span class="科">下生上</span>那二十九乘車兒都過了。只不見小姐的車兒。遠遠望見來也。修橋的。你只等他來。便要下手。<span class="科">淨丑應介</span></p>
        
        <p class="曲"><span class="牌">前腔</span><span class="科">生</span>望香塵起處。望香塵起處。轔轔車響。佳人漸近頻顒望。願蒼天有意。願蒼天有意。與我拆輪鞅。不教他前往。願花驄解事。願花驄解事。停驂駐橋傍。留連一餉。<span class="科">淨丑做扛石介</span></p>
        
        <p class="曲"><span class="牌">前腔</span><span class="科">旦上立介</span>遇橋傾怎行。遇橋傾怎行。暫停車仗。<span class="夾白"><span class="科">見生介</span>呀。你是我哥哥王仙客。</span>舉頭忽見冤魔障。<span class="夾白"><span class="科">生立低白介</span>小姐。小生在此久等。肯容一面麼。<span class="科">旦</span></span>閣淚眼相看。閣淚眼相看。欲待訴衷腸。匆匆怎說向。論此生長別。論此生長別。除非是夢出宮牆。暫同鴛帳。</p>
        
        <p class="曲"><span class="牌">前腔</span><span class="科">生</span>傍氈車立地。傍氈車立地。偷睛斜望。春光只隔流蘇帳。<span class="夾白"><span class="科">旦</span>解元。怎生與你親近說句話兒。<span class="科">生上前又住介</span></span>要相親實難。要相親實難。恨咫尺在伊旁。如遮萬重障。且竚立細看。且竚立細看。<span class="夾白"><span class="科">旦</span>解元。你上前來。<span class="科">生</span></span>只聽得悄聲兒喚郎。淚沾紅浪。</p>
        
        <p class="曲"><span class="牌">前腔</span><span class="科">旦</span>痛此身漂泊。痛此身漂泊。空成骯髒。朱顏暗向閒中喪。論隔絕此生。論隔絕此生。不若死君旁。魂魄得相向。<span class="夾白"><span class="科">生</span>姻緣既斷。我叫塞鴻還你那珠。免得思想。<span class="科">旦</span>這明珠是我贈你的。怎麼又還我。仍舊送你。客中貧乏。賣來供給。書中之言。望乞介意。<span class="科">生拾介旦</span></span>這明珠錦字。這明珠錦字。與你表思量。芳心搖蕩。</p>
        
        <p class="白"><span class="科">淨丑扛橋面上介旦舉手介</span>解元保重。我不敢久住。<span class="科">下生哭介</span>小姐。你又去了。兀的不悶殺人也。</p>
        
        <p class="曲"><span class="牌">前腔</span>歎兩下沒緣。歎兩下沒緣。重重魔障。對花不語頻惆悵。這明珠可憐。這明珠可憐。本待再成雙。如何又撇漾。願化作錦鴛。願化作錦鴛。和你飛入大江。脫離羅網。<span class="科">下</span></p>
        
        <p class="曲"><span class="牌">前腔</span><span class="科">外貼小旦上</span>念奴生嬌怯。念奴生嬌怯。不禁風浪。驅馳王事多勞攘。<span class="夾白"><span class="科">外</span>你那一個內家。怎的落後了許多路。才趕上來。<span class="科">旦上</span>告勑使。是奴家因到渭橋邊。橋面落下水裡去了。等人夫扛上來。遲了一會。<span class="科">合</span></span>正西風釀寒。正西風釀寒。冷入綉羅裳。隨風輕蕩漾。<span class="科">外貼小旦下旦弔場</span>恨滿懷幽怨。恨滿懷幽怨。不說與伊行。枉添悒怏。</p>
        
        <p class="白"><span class="科">下生上</span>修橋的過來。你恰才見我和車兒裡的人說話麼。<span class="科">淨丑</span>小人見來。<span class="科">生</span>休對外人說。這一錠銀子。賞你們買酒喫。<span class="科">丑</span>謝相公。你方才唱了許多曲子。小人也唱個山歌與你聽。<span class="科">生</span>怎的唱。</p>
        
        <p class="誦"><span class="科">淨</span>耳聽車子無回音。眼看嬌娘無處尋。<span class="科">淨丑合</span>灰挼豬尿脬。乾淘氣。法製麥門冬。空費心。<span class="科">並下</span></p>
        
        <h2 id=ch27 class="chapter"><span class="齣題">第二十七齣　拆書</span></h2>
        
        <p class="誦"><span class="科">生上</span><span class="牌">鷓鴣天</span>畫轂雕鞍狹路逢。一聲腸斷繡幃中。身無彩鳳雙飛翼。心有靈犀一點通。　　金作屋。玉為籠。車如流水馬如龍。劉郎已恨蓬山遠。又隔蓬山幾萬重。</p>
        
        <p class="白">小生用千方百計。方才渭橋下瞥見小姐。他把昨夜明珠。依舊送還小生。看小姐心中。多少委曲。爭奈耳目眾多。恨恨而別。正是多情偏被旁人阻。會面空將淚眼看。且開了臥房。去尋書咱。你看鴛被縱橫。餘香猶在。淚光濙濙。留於枕席。好生傷感人也。</p>
        
        <p class="曲"><span class="牌">鎖南枝</span>開仙榻。動綉衾。餘香細細淚滿襟。驀地自沉吟。早是不開思慮寢。怕開了。傷我心。待不開。心怎忍。</p>
        
        <p class="白"><span class="科">生取書介</span>你看外邊錦袋。做成並蔕芙蓉。內裡綵箋。摺作同心方勝。不要說他才學。只那一段風流心性。也堪為女中狀元。小姐。交人怎麼不想着你。且拆開書。看說些甚麼。<span class="科">拆書介</span>薄命無雙再拜王兄狀元閣下。松生孤岡巔。皎質淩霜雪。人生秉貞心。千載那消滅。與君少相愛。誓言為結髮。豈意逐風波。恩情中道絕。昔為箔上蠶。纏綿交以結。今為溝中水。各作東西別。相逢一室間。邈若吳與越。悵望諧故歡。何由解羇紲。聞有古押衙。英名滿丹闕。義輕千金贈。勇灑吳鉤血。君其念鄙姿。為余訪俊傑。庶有磨勒神。來救紅綃妾。你看俺小姐這詩。清新流麗。不讓班姬團扇之篇。抑鬱悲愁。絕似蔡女胡笳之曲。字過綵鸞唐韻筆。情輸蘇蕙錦迴文。不看也罷。看了到越交人煩惱起來。</p>
        
        <p class="曲"><span class="牌">前腔</span>書看罷。恨轉深。蠅頭一紙寫細心。指望再同歡。只怕無由離紫禁。豪俠士。蹤跡沉。卻交人。何處審。</p>
        
        <p class="白">只不知那古押衙在那里。且住。待我喚塞鴻商量。塞鴻那里。<span class="科">丑上</span>惹出事來緣錦字。載人愁去是香車。覆官人。有何分付。<span class="科">生</span>塞鴻。小姐的書。我也取來看了。<span class="科">丑</span>那書上如何說。<span class="科">生</span>別的猶閒。只一件。小姐書上道是聽得敕使公公說。有一個古押衙。乃是豪俠好義之士。你去求告他。必然有計策。得取我出宮。教我那里去尋甚麼古押衙。<span class="科">丑</span>古押衙要尋不打緊。只是皇陵上有千門萬戶。軍士守把。古押衙插翅也飛不入去。小姐怎生得出來。<span class="科">生</span>這個且由他。你曉得古押衙在那里。<span class="科">丑</span>覆官人。古押衙遠不遠千里。近只在目前。他在富平縣村中住。為何小人認得。只因前月官人差小人下鄉。到一個村莊去處。見三間茅屋。一個老兒坐在階上。小人向前施禮。那老兒請我喫茶。我問他高姓。他說姓張。鄉人又喚他古押衙。看他模樣是個隱士。因此埋名避俗。只不知果是這古押衙麼。<span class="科">生</span>正是了。我和你明日改換衣裝。悄地訪他。再作區處。</p>
        
        <p class="曲"><span class="牌">前腔</span><span class="科">生</span>荒郊外。試一臨。褻衣輕騎同訪尋。莫是好英雄。暫向田莊樂瓢飲。因傾國。費盡心。喫辛勞。受寒凜。</p>
        
        <p class="曲"><span class="牌">前腔</span><span class="科">丑</span>低茅舍。古樹林。村翁抱膝正苦吟。留客意慇懃。何意埋名隱官品。明日裡。取次尋。是和非。猶未審。</p>
        
        <p class="落詩">明日改衣裝。<br />尋幽到小莊。<br />果然遇豪俠。<br />此事有商量。</p>
        
        <h2 id=ch28 class="chapter"><span class="齣題">第二十八齣　訪俠</span></h2>
        
        <p class="曲"><span class="牌">鳳凰閣</span><span class="科">小生上</span>幽居僻徑。日暖柴門人靜。不聞車馬惱人聲。只有樵歌牧詠。鄰翁相慶。昨夜裡桑麻雨晴。</p>
        
        <p class="白">瘴海風濤險。愁城煙霧深。何如見幾者。高枕臥雲林。老夫古押衙是也。自從那年不從奸相之命。棄職歸山。聞得朝廷被朱泚逼逐。如今已得太平。老夫一向不出。不知詳細。俺思想起來。當時亂離之際。多少富貴的。死于兵革之中。爭如老夫枕石漱流。快活在山中度日。正是不貪紫綬金章貴。留得蒼顏白髮身。</p>
        
        <p class="曲"><span class="牌">河傳</span><span class="科">生丑上</span>佳山秀嶺。似桃源深處。花香露冷。小小茅菴。松竹紛遮映。見高人。坐蒼苔。弄日影。</p>
        
        <p class="白"><span class="科">生丑見介</span>古押衙拜揖。<span class="科">小生</span>官人何來。<span class="科">生</span>小生姓王名仙客。久聞古押衙之名。特來拜訪。<span class="科">小生</span>我姓張。不是古押衙。<span class="科">丑</span>老丈休瞞我。你正是古押衙。<span class="科">小生</span>老夫生于畎畝。長在荒郊。文不能安邦。武不能定國。並無寸長。何勞遠訪。請回。請回。</p>
        
        <p class="曲"><span class="牌">駐馬聽</span>百畝經營。老懶年來不到城。本是山林鄙性。麋鹿閒人。樗朽無能。何勞君子訪柴扃。貧家無可為恭敬。<span class="科">合</span>早早回程。看看日落西山景。</p>
        
        <p class="曲"><span class="牌">前腔</span><span class="科">生拜介</span>卑末書生。久慕清風仰大名。你是長吟洛下。避俗秦中。隱跡青城。英華義氣照西京。高懷雅志耽仙景。<span class="夾白"><span class="科">丑</span>向日小人曾擾一茶。已識古押衙之名。</span>已具真情。何須更隱真名姓。</p>
        
        <p class="白"><span class="科">小生</span>請坐。請坐。實不相瞞。老夫真是古押衙。因怕閒人攪擾。改名避俗。<span class="科">生</span>敢問老丈。山居何以為樂。</p>
        
        <p class="曲"><span class="牌">駐雲飛</span><span class="科">小生</span>春賞紅英。夏日乘涼臥竹亭。秋醉黃花徑。冬玩梅花嶺。<span class="夾白">嗏。</span>朝膳飯吳粳。午烹香茗。暮飲村醪。日上方纔醒。終日逍遙過此生。</p>
        
        <p class="曲"><span class="牌">前腔</span><span class="科">生</span>少習遺經。三十年來無所成。未遂雲霄逞。枉受風波釁。<span class="夾白">嗏。</span>從此厭浮名。回頭自省。跳出塵寰。早扣仙翁逕。免被塵緣誤此生。</p>
        
        <p class="白"><span class="科">小生</span>你元來是俺父母官。為何不守職。到此荒村。<span class="科">生</span>惶恐。小生功名無成。暫寄微祿。特參老丈而來。豈以此官為事。<span class="科">小生背介</span>那生不知果然敬我麼。我且試他一試。<span class="科">轉介</span>秀才莫怪老夫不知進退。有一件事。要和你說。<span class="科">生</span>但說不妨。<span class="科">小生</span>有一故人。曾救老夫性命。欲將千金報之。爭奈家貧。無可為贈。懷之心中二十年。今見秀才巾上綴明珠一顆。若得此珠。其事便了。秀才肯解與我麼。<span class="科">生執巾背介</span>這珠小姐所贈。怎麼輕與得人。罷罷。事到其間。不惜小費。<span class="科">生</span>此珠乃一故人所贈。名曰夜光珠。其價連城不賣。小生愛如骨肉。今日老丈要他。小生焉敢有違。<span class="科">解珠介小生</span>可喜。可喜。秀才。不瞞你說。老夫世外之人。要珠何用。特地把他來試你的心。你元來果是真心相敬。你肯棄了官職。攜帶家小。來此村中同住麼。<span class="科">生</span>小生願假一間小屋。與老丈鄰居。<span class="科">小生</span>好好。和你逍遙自在。卻不免些奔波之苦。<span class="科">丑</span>小人收拾家伙。就帶家眷同來。</p>
        
        <p class="曲"><span class="牌">桂枝香</span><span class="科">小生</span>官居臺省。曾叨寵倖。只為愛山水窠巢。早離脫仕途坑阱。喜你志同心合。志同心合。果然堪敬。和你結師生。共老林泉下。同期大道成。</p>
        
        <p class="曲"><span class="牌">前腔</span><span class="科">生</span>愚頑心性。荷君提醒。願棄了升斗微官。早學那刀圭金鼎。便攜家共住。攜家共住。同鄰共井。學長生。願把迷途指。相攜上太清。</p>
        
        <p class="曲"><span class="牌">餘文</span><span class="科">合</span>功名富貴風光景。爭奈他世人不省。大火坑中早離形。</p>
        
        <p class="落詩">雅志書生真可喜。<br />棄職攜家共鄰里。<br />百年光景苦無多。<br />何不求仙脫生死。</p>
        
        <h2 id=ch29 class="chapter"><span class="齣題">第二十九齣　禁怨</span></h2>
        
        <p class="曲"><span class="牌">西地錦</span><span class="科">外上</span>志氣長冲碧漢。今朝陷入深淵。思家戀舊愁千萬。凋盡素髮衰顏。</p>
        
        <p class="誦"><span class="牌">南歌子</span>晚景入桑楡。一點冤心甚日除。食缺衣單圖苟活。山妻。陷在深宮那得知。　　寂寞鎖幽居。歲暮西風吹破廬。最是夜深腸斷處。嬌兒。去日容顏想不如。</p>
        
        <p class="白">自家只因一時忠憤。違忤權奸。陷身在天牢內。三年不得赦宥。日夜長念老妻幼女。度日如年。說不盡苦楚。幸得大理寺官員。憐我無罪。時時周給衣食。苟且偷生。仔細思想。我官居極品。誰知有今日。</p>
        
        <p class="曲"><span class="牌">解三酲</span>念孤臣素懷國難。卻中他奸佞機關。白璧一朝蠅作玷。羈縲絏。苦難言。金雞幾時銜赦免。細把胸中屈忿湔。愁無限。只落得一聲長歎。上徹蒼天。</p>
        
        <p class="曲"><span class="牌">前腔</span>歎一家烏飛星散。舊池館多應是茂草芉芉。鳳侶鵷雛遭穽檻。生和死。信誰傳。玉帶金魚都不見。真個過眼雲煙一餉間。眉慵展。只落得萬千珠淚。下滴黃泉。</p>
        
        <p class="曲"><span class="牌">玉連環</span>貧賤長思求富貴。富貴危機在眼前。眼前危難。危難臨身。悔也徒然。徒然。早知今日。不戴儒冠。儒冠容易生仇怨。仇怨。聞說滄江多隱地。隱地須無橫禍纏。禍纏。迷戀。迷戀繁華。多少冤牽。冤牽。早知今日。江上持竿。持竿江上無人怨。</p>
        
        <p class="落詩">只為功名誤此心。<br />功名惹得禍來侵。<br />當時早逐漁樵去。<br />縱有冤家何處尋。</p>
        
        <h2 id=ch30 class="chapter"><span class="齣題">第三十齣　雪慶</span></h2>
        
        <p class="曲"><span class="牌">喜遷鶯</span><span class="科">貼上</span>彤雲四起。看雨結空花。風翦飛絮。密灑那香閨。潤沾書幌。兩邊心事難舒。不作烹茶清苦。未許羊羔富貴。仗村醪與江梅。排遣萬種嗟噓。</p>
        
        <p class="誦"><span class="牌">浣溪沙</span>一夜西風釀苦寒。朝來飛玉滿林端。推窗四顧失青巒。　　綺閣紅爐如過夢。茅簷村酒且隨緣。人生聚散也由天。</p>
        
        <p class="白">妾身採蘋。跟隨主人王解元在任。近日尋取一個老兒。號為古押衙。解元不知怎的。這般敬他。一旦棄了官職。搬在這山中共住。今日雪天。又是古押衙壽旦之日。昨日分付妾身。安排酒肴。請押衙慶賞。如何此時不見到來。</p>
        
        <p class="曲"><span class="牌">一枝花</span><span class="科">小生上</span>饑烏依凍宇。倦雁迷寒渚。<span class="科">生上</span>爭如遼海鶴。遠飛舉。不戀稻粱。獨宿山中樹。<span class="科">丑上</span>渾如你林下深處。不比群兒。向火趨炎爭聚。</p>
        
        <p class="誦"><span class="牌">訴衷情</span><span class="科">小生</span>玉為山。瑤作地。萬斛明珠。掩盡寒林翠。<span class="科">生</span>頃刻填平崎曲處。怎不填他心上難平事。<span class="科">貼</span>眼慵看。樓倦倚。不見當年暖閣圍爐侶。<span class="科">合</span>惟有彤雲千萬里。凍合秦川水。</p>
        
        <p class="白"><span class="科">小生</span>秀才。一向感承厚意。昨者天寒。又蒙柴米之賜。今日又替老夫慶壽。何以克當。<span class="科">生</span>老丈。我和你情如骨肉。區區之奉。何必掛齒。<span class="科">合</span>正是冰心似與江梅皎。白髮常將瑞雪欺。但願年年當此日。共君同醉太平時。<span class="科">生</span>塞鴻。將酒過來。<span class="科">把盞介</span></p>
        
        <p class="曲"><span class="牌">錦堂月</span>殘雪生姿。朔風弄巧。翦就一天飛絮。光照金樽。掩映素髮堪數。願山中歲月迢遙。似庭下松筠蹯踞。<span class="科">合</span>歌金縷。看取歲歲開筵。雪天長聚。</p>
        
        <p class="曲"><span class="牌">前腔</span><span class="科">貼</span>愁覷。點點梅舒。沈沈春信。寂寞一枝難遇。冷入龍樓。有人目斷宮宇。似今日悶撥紅爐。知何日同斟綠醑。<span class="科">合前</span></p>
        
        <p class="曲"><span class="牌">前腔</span><span class="科">小生</span>堪取。茅舍疎籬。清歌慢酌。須信餘生幾許。<span class="夾白"><span class="科">生嘆息介小生把盞</span>秀才。</span>對景開懷。不須苦苦嗟吁。論浮生一點空花。打熬得幾番寒暑。<span class="科">合前</span></p>
        
        <p class="曲"><span class="牌">前腔</span><span class="科">丑</span>須臾。壓盡疎株。遮藏古寺。一望碧山何處。江上漁郎。短蓑罷釣歸初。爭如他煖閣酣歌。不知有隆冬寒苦。<span class="科">合前</span></p>
        
        <p class="曲"><span class="牌">醉翁子</span><span class="科">生</span>交趣。似淡泊雪花佳處。<span class="科">小生</span>須不比尋常覆雲翻雨。<span class="科">貼</span>貧窶。愧無可祗承。漫把瓷盤薦韭菹。<span class="科">合</span>齊祝取。願兩下康寧。長醉茅廬。</p>
        
        <p class="曲"><span class="牌">僥僥令</span><span class="科">小生</span>金卮傾綠醑。玉屑滿庭除。共江梅照映衰顏好。爛醉倒。花前歸去徐。</p>
        
        <p class="曲"><span class="牌">十二時</span><span class="科">生</span>留連雪霽方歸去。<span class="科">小生</span>把鶴氅蹁躚笑舞。<span class="科">合</span>回首朦朧月滿株。</p>
        
        <p class="白"><span class="科">生</span>塞鴻。老丈醉了。你扶了回去。<span class="科">丑</span>小人送去。</p>
        
        <p class="落詩">衰老逢君有厚情。<br />一杯村釀說平生。<br />得歡笑處須歡笑。<br />莫負飛花照眼明。</p>
        
        <h2 id=ch31 class="chapter"><span class="齣題">第三十一齣　吐衷</span></h2>
        
        <p class="曲"><span class="牌">滿江紅前</span><span class="科">小生上</span>一點雄心。拿不定。老來偏熱。向林下。浩歌起舞。劍光如雪。功業難描麟閣像。隱居且臥青山月。猛思量世上不平人。牙關折。</p>
        
        <p class="白">太行嶺上三尺雪。壯士懷中三尺鐵。一朝若遇有心人。出門便與妻兒別。老夫與王秀才往還一年。荷蒙好意。事我如父母一般。只一件。此人終日嗟嘆。欲言未果。必有憂疑不決之事。老夫平昔以濟人為心。倘有用力處。與他分憂。待他出來。仔細盤問他。便知端的。</p>
        
        <p class="曲"><span class="牌">滿江紅後</span><span class="科">生上</span>心頭事。何日滅。眉頭恨。終朝結。沒人時暗地成悲咽。<span class="科">見介小生</span>年少何須多感慨。請君就裡分明說。<span class="科">生低唱介</span>恐他心未卜似吾心。權遮拽。</p>
        
        <p class="白"><span class="科">小生</span>秀才。終日愁眉為着誰。<span class="科">生</span>此心未許外人知。<span class="科">小生</span>今朝請把衷腸訴。與你消除莫待遲。秀才。我見你終日皺雙眉。時常含淚眼。必有緣故。仔細說來。俺與你分憂。<span class="科">生</span>老丈。小生沒甚事。<span class="科">小生</span>秀才。我和你相處一年。情如骨肉。些些小事。何故相瞞。<span class="科">生</span>端的小生沒甚煩惱。<span class="科">小生</span>秀才。我好意問你。卻不說。罷罷。我本將心託明月。誰知明月照溝渠。<span class="科">小生虛下潛上聽介生</span>自古逢人且說三分話。未可全拋一片心。我心上為無雙小姐舊約。指望偷出宮中。再成夫婦。求得這個義士。奉承一年。未知心事如何。若幹不成。反惹大禍。因此遲疑不說。老丈。本欲開言說事因。只愁心事未全真。<span class="科">小生</span>霸王空有重瞳目。有眼何曾識好人。秀才。你元來兀自不知我的為人。老夫義膽包身。奇謀蓋世。一點心常思濟物。半生裡路見不平。胸藏黃石素書。五千字錦綉煒煌。手運朱亥鐵鎚。八十斤風雲閃爍。明晃晃腰下吳鉤。要斬人間無義漢。白泠泠手中寶劍。敢誅今日佞臣頭。長吁氣。直教天昏日暗。悽慘黑雲生。喝一聲。要使鬼哭神噑。轟轟山石裂。斬草必除根。哭子房空中副車走秦帝。為人須為徹。罵豫讓枉將七首斬空衣。報父仇于都市。提將賊首滿城看。藏形跡于深山。跳出蕭何三尺法。若有好意相投。情願替人一死。可惜一腔熱血。不曾賣與知心。秀才。仰荷深情。結為死友。粉身無可為報。有事與你分憂。仔細說來。切勿隱諱。秦中壯士氣何豪。袖裡深藏魚腹刀。感得深恩為君死。輕生一擲待鴻毛。<span class="科">生</span>既如此。請老丈坐地。容小生拜稟。</p>
        
        <p class="曲"><span class="牌">宜春令</span><span class="科">生</span>承尊問。敢訴陳。念卑人早亡二親。<span class="夾白"><span class="科">小生</span>你父母雙亡。靠着何人。<span class="科">生</span></span>荷蒙妗舅。十年撫養恩情盡。<span class="夾白"><span class="科">小生</span>舅舅是誰。<span class="科">生</span>戶部尚書劉震是也。他有一女。名曰無雙。</span>垂髫時膝下同嬉。年相若貌亦相似。當年親口許成秦晉。</p>
        
        <p class="白"><span class="科">小生</span>後來成否。</p>
        
        <p class="曲"><span class="牌">白練序</span><span class="科">生</span>艱辛。再三懇。無奈東君阻舊姻。<span class="夾白"><span class="科">小生</span>他悔了前言。<span class="科">生</span></span>將成就。驀遇兵戈逃奔。<span class="夾白"><span class="科">小生</span>是遭了朱泚之亂。<span class="科">生</span></span>俺舅舅是忠臣受屈憤。母女深宮禁此身。<span class="夾白"><span class="科">小生</span>是劉公被盧杞害了。<span class="科">生</span></span>金籠困。一雙鸚鵡。兩地傷春。</p>
        
        <p class="白"><span class="科">小生</span>是你妻子禁在宮中。</p>
        
        <p class="曲"><span class="牌">醉太平</span><span class="科">生</span>佳人。差去皇陵掃汛。郵庭邂逅。對面難親。<span class="夾白"><span class="科">小生</span>無雙差在驛庭中相逢來。<span class="科">生</span></span>雲箋錦句。細寫心中芳恨。<span class="夾白"><span class="科">小生</span>寄書後得見一面麼。<span class="科">生</span></span>勞神。渭橋瞥見暫停輪。<span class="夾白"><span class="科">小生</span>說些甚麼。<span class="科">生</span></span>奈耳目紛紛難近。更被兩行秦樹。重遮淚眼。枉添新悶。</p>
        
        <p class="白"><span class="科">小生</span>他那詩中怎地說。</p>
        
        <p class="曲"><span class="牌">白練序</span><span class="科">生</span>慇懃。訴衷悃。稱說明公姓字真。<span class="夾白"><span class="科">小生</span>他說俺如何。<span class="科">生</span></span>高風震。胸中經緯如神。<span class="夾白"><span class="科">小生</span>老夫有甚能。直教小娘子也知道。<span class="科">生</span></span>因此上山村奉事勤。感荷年來骨肉恩。<span class="夾白"><span class="科">小生</span>為何煩惱。<span class="科">生</span></span>心長忖。未知成敗。欲言還忍。</p>
        
        <p class="白"><span class="科">小生</span>要俺怎的。</p>
        
        <p class="曲"><span class="牌">醉太平</span><span class="科">生</span>長門。望眼頻頻。指望藉伊好計。再結佳姻。<span class="夾白"><span class="科">小生</span>老夫無可用力處。<span class="科">生</span>你好把</span>偷天巧手。折取上林春信。<span class="夾白"><span class="科">小生</span>敢是要入宮傳個消息。<span class="科">生</span>未哩。</span>憑君。勾將織女下天津。引姮娥離卻水晶宮閫。<span class="夾白"><span class="科">小生</span>直要偷他出宮。<span class="科">生</span></span>望伊垂憫休生退步。莫辭勞頓。</p>
        
        <p class="白"><span class="科">小生</span>元來如此。大難大難。</p>
        
        <p class="曲"><span class="牌">收音</span><span class="科">生</span>你義勇從來四海聞。這姻緣在君方寸。休得臨時想脫身。</p>
        
        <p class="白"><span class="科">小生</span>秀才休怪。俺昔日曾言不揀父母之仇。妻子之怨。替你出力。死而無悔。爭奈此事非同小可。不敢奉命。<span class="科">生</span>老丈。前言已定。何故推辭。<span class="科">小生</span>秀才。皇陵上有千門萬戶。鐵壁銅牆。勑使掌鑰。軍士守門。便是神仙也入不去。委的下手不得。<span class="科">生</span>適來老丈自稱恁般謀勇。到此便已推辭。敢是奚落小生。</p>
        
        <p class="曲"><span class="牌">梁州序</span><span class="夾白"><span class="科">小生</span>秀才。</span>皇陵路阻。秦宮雲滿。萬戶千門遮斷。從教插翅。飛騰不到人間。便有摩雲快手。挽日長戈。到此難施展。<span class="夾白">秀才。更有一言。</span>傾城佳麗色。滿長安。何必區區戀舊歡。<span class="科">合</span>殘燈下。小窗畔。把衷腸舊事都提遍。休漏洩被人見。</p>
        
        <p class="曲"><span class="牌">前腔</span><span class="科">生</span>齊眉盟約。垂髫嬿婉。一旦芳期中斷。重重金屋。無端鎖住嬋娟。枉自情牽梧葉。夢入藍橋。不見桃花面。知君多意氣。好心堅。願把鸞膠續斷絃。<span class="科">合前小生</span></p>
        
        <p class="白">罷罷。昔聶政一言而破面自決。季布一諾而千金不移。士為知己者死。女為悅己者容。老夫既許秀才一死。怎敢推辭。縱事有甚難。也當捨命為之。決不負約。<span class="科">生</span>荷蒙老丈見許。何以為報。</p>
        
        <p class="曲"><span class="牌">前腔</span><span class="科">小生</span>念郎君密意堪憐。更知己深情非淺。既一言相許。九牛難挽。只得謀擒玉兔。計捉金烏。不敢辭危難。古人然諾處。重丘山。我怎肯畏死貪生不向前。<span class="科">合前</span></p>
        
        <p class="曲"><span class="牌">前腔</span><span class="科">生</span>恨嫦娥遠隔天邊。倩青鸞密傳幽願。喜東君有意。與人方便。若得暫偎香枕。再睹芳容。萬死心無怨。荷君多計策。妙通仙。願駕虹橋到廣寒。<span class="科">合前小生</span></p>
        
        <p class="白">秀才。你且回去。一月之內。自有回報。不須掛心。<span class="科">生</span>恁的小生專等。</p>
        
        <p class="落詩">重感郎君分外情。<br />為吾方便覓卿卿。<br />從教上苑花如錦。<br />野鹿銜將出禁城。</p>
        
        <p class="白"><span class="科">小生弔場</span>元來王秀才要老夫用計。偷取無雙。此事實難。爭奈老夫已許他一死。決不食言。昨者打聽得茅山道士。有一種妙藥。不免到那里買一丸來。自有妙計。事不宜遲。來早便行。欲施探海計。須用返魂香。</p>
        
        <h2 id=ch32 class="chapter"><span class="齣題">第三十二齣　買藥</span></h2>
        
        <p class="曲"><span class="牌">北點絳唇</span><span class="科">末上</span>雪霽梅梢。霜風弄曉。銀蟾小。一派笙簫。引出蓬萊島。</p>
        
        <p class="白">小道乃陝西茅山仙子位下一個徒弟是也。自幼隨師父隱居山中。修真養性。服藥求仙。受天外之逍遙。避人間之喧擾。自是一般受用。怎見得受用。但見秦苑名山。函關福地。隱客避人之境。仙人修道之鄉。層層疊疊。重巒削翠。分明華岳三峰。突突兀兀。峻嶺橫空。那數廬山五老。白日行天難得過。浮雲出洞本無心。醮壇邊松竹森森。講堂下煙霞細細。門種董公千林紫杏。庭棲蕭史一對青鸞。高高下下。長廊古殿。呦呦蒼鹿銜花。纏纏綿綿。靈葛壽藤。兩兩玄猿摘果。山巖裡幾處琳琳琅琅。璁璁琤琤。如敲玉磬擊金鐘的數道清泉噴寒玉。頭直上一聲咿咿啞啞。溜溜亮亮。似奏龍笙吹鳳管的一雙白鶴唳秋天。明晃晃琉璃燈底。深夜叩玄君。馥郁郁瑞腦香中。清晨朝北斗。水秀山明。自是仙家真富貴。花開葉落。不知世上幾春秋。清清淨淨。石床上不染半點塵埃。杳杳冥冥。藥瓢中藏盡三千世界。清清朗朗。山頂笑聲高。玉女彈碁得勝。叮叮東東。雲頭環珮響。茅君謁帝歸來。每日價看誦的是道德經。蕊珠經。洞玄經。黃庭經。靈寶經。句句勤勤懇懇。喚醒塵夢指迷途。不時間來往的是廣成子。赤松子。甯封子。絕洞子。太陽子。人人散散消消。共酌流霞醉明月。著一雙蹻蹻蹊蹊多耳麻鞋。曾踏王母瑤池宴。穿一領蹁蹁躚躚白翎鶴氅。長染玉帝御爐香。閒看下界。奪利爭名。紛紛擾擾。百年裡似撲火燈蛾。俯視塵寰。五湖四海。縷縷絲絲。一望中如幾條衣帶。蟠桃熟時。入口已歷九千歲。銅人鑄就。轉眼俄驚八百年。夜光芝。螢火芝。青雲芝。白符芝。龍仙芝。鳳腦芝。煒煒煌煌。都是瓊圃靈葩。餌來白日飛昇。青華棗。赤心棗。玉門棗。房唐棗。信都棗。安期棗。無非仙山名果。喫了後天不老。左龍右虎。煉成九轉金丹。焰騰騰光侵碧漢。抱一含元。運得兩儀妙用。氣飄飄口吐青虹。夜夜朝朝。納新吐故。潛收靜處功夫。來來往往。坐在立亡。那覓山中蹤跡。人笑我無子無孫。做下嬰兒懷胎。十月滿足。不要他好妻好妾。養成姹女純陽。一氣周流。任你特地來求。三千弱水。中流便値狂風。若是有緣得見。數着殘碁歸去。已無家業。神仙只在丹田內。聖主何須碧海求。道猶未了。師父早來。</p>
        
        <p class="曲"><span class="牌">北新水令</span><span class="科">外上</span>道人家在碧雲梢。白玉樓。好山環遶。探梅開竹戶。採木渡溪橋。兩袖飄颻。唱一曲清真調。</p>
        
        <p class="白"><span class="科">相見介外</span>徒弟。我受職天曹。掌管天下婚姻之籍。昨有鄧州王仙客。與妻劉無雙。本是一對姻緣。爭奈時運未到。不能相遇。押衙古洪。乃仙都散吏。謫在人間。合替他出力。救取無雙出宮。再得完聚。今日古洪到此買藥。不免下山。賜與一丸續命膠。就把幾句言語打動他出家。多少是好。<span class="科">末</span>領法旨。師父請行。</p>
        
        <p class="曲"><span class="牌">駐馬聽</span><span class="科">合</span>丹壑風高。低舞松枝動鶴巢。蒼林月皎。細消殘雪點寒袍。步虛輕躡彩虹腰。回頭指點滄溟小。散步逍遙。一聲漁鼓千山曉。</p>
        
        <p class="曲"><span class="牌">南風入松慢</span><span class="科">小生上</span>五雲樓閣鬱岧嶢。聽玉珮頻搖。<span class="夾白">你看</span>仙翁兩兩乘鸞到。<span class="科">拜介</span>整衣巾拜倒在山坳。<span class="夾白">怎辭得</span>沾濕霜花露草。<span class="科">外末回身不受介小生</span>卻怎的全不采。反心焦。</p>
        
        <p class="白">大仙受禮。<span class="科">外末</span>這老兒好笑。是甚麼大仙。</p>
        
        <p class="曲"><span class="牌">北滴滴金</span><span class="夾白">咱兩個是</span>雲海浮沉。煙巒笑傲。猿鳥嬉遨。又沒甚奇術動賢豪。若不是病眼昏花。敢則是老年衰憊。<span class="夾白">卻怎的</span>狂言顛倒。<span class="夾白"><span class="科">小生</span>大仙休瞞我。<span class="科">外末</span></span>硬把咱做仙人叫。</p>
        
        <p class="曲"><span class="牌">南風入松</span><span class="夾白"><span class="科">小生</span>我見你</span>神清骨秀氣飄蕭。<span class="夾白">你是神仙。</span>休得假推掉。<span class="夾白">弟子呵。</span>平生苦覓金光草。沒真師枉自劬勞。今日裡不費半點功夫尋着。怎不識雲態度。鶴豐標。</p>
        
        <p class="白"><span class="科">末</span>你既曉得。我與你說知。俺師父乃九天主婚丈人。小子乃上清弟子是也。古洪。你來此何幹。<span class="科">小生</span>弟子有事相求而來。</p>
        
        <p class="曲"><span class="牌">北水仙子</span><span class="科">外末</span>莫不是貪生願取壽齡高。<span class="夾白"><span class="科">小生</span>不是。<span class="科">外末</span></span>莫不是慕貴還求祿位迢。<span class="夾白"><span class="科">小生</span>也不是。<span class="科">外末</span></span>莫不是厭貧要覓金和寶。<span class="夾白"><span class="科">小生</span>都猜不着。<span class="科">外末</span></span>你敢則是禮真師。求妙道。<span class="夾白"><span class="科">小生</span>弟子一來訪道。二者特來買藥。<span class="科">外末</span></span>卻元來是覓靈丹。遠訪蓬茅。<span class="夾白">俺這裡有</span>化鐵石。成金藥。起死屍。續命膠。<span class="夾白">你要那一件。</span>仔細說進退根苗。</p>
        
        <p class="曲"><span class="牌">風入松</span><span class="夾白"><span class="科">小生</span>弟子呵。</span>昔年曾侍紫宸朝。怕的是富貴塵囂。<span class="夾白">因此</span>上採芝久向青山老。則為惹閒情結下兒曹。許他向深宮拈花弄草。敢求取麟角劑。成就他鳳鸞交。</p>
        
        <p class="曲"><span class="牌">北折桂令</span><span class="科">外末</span>你元來是蓋世英豪。怎不早離形辦道。兀自受欲火煎熬。<span class="夾白">你須知</span>臭腐形骸。冤仇骨肉也則須拋。卻戀他酒杯來往。兒女風騷。<span class="夾白">試看咱</span>洞中仙侶。天府群寮。<span class="夾白">每日價</span>攜手上青霄。逐隊醉蟠桃。<span class="夾白">真個是</span>機心化盡。俗念都消。</p>
        
        <p class="曲"><span class="牌">風入松</span><span class="夾白"><span class="科">小生</span>弟子也知道。</span>世情爭似道情高。千不合萬不合。向金石契填招。一言駟馬追不到。只得替他噴火吞刀。了卻冤家煩惱。<span class="夾白">那時節</span>探瀛海。訪松喬。</p>
        
        <p class="白"><span class="科">外</span>徒弟。古洪雖有求道之心。爭奈他塵緣未斷。必須再去成就好事。更兼仙客無雙。還有五十年夫婦之分。不可留他。你與我取出續命膠一丸與他。<span class="科">末</span>古洪過來。<span class="科">小生跪外末與藥介</span></p>
        
        <p class="曲"><span class="牌">北殿前歡</span><span class="科">外末</span>這丸膠鳳脂麟角兩和調。仙翁金鼎親成造。混入香醪。入口俏魂消。三日後還驚覺。管取他百年隨倡。一旦成交。</p>
        
        <p class="曲"><span class="牌">風人松</span><span class="科">小生</span>相思有藥真神妙。也不用赤繩繫繞。管教一對團圓好。恩情擔總是他挑。這書生福分非小。直教兩仙翁便與成交。</p>
        
        <p class="白"><span class="科">外末</span>古洪。此去果成了事。不可不早來。<span class="科">小生</span>得蒙仙師指教。弟子只在三月之內。成就此事。重拜仙壇。</p>
        
        <p class="曲"><span class="牌">北雁兒落</span><span class="科">外末</span>試看那苦海底波濤惡。爭似咱碧天邊雲月好。早別卻有貪嗔人世累。來同受無榮辱山中樂。</p>
        
        <p class="曲"><span class="牌">風入松</span><span class="夾白"><span class="科">小生</span>弟子即今拜別。</span>留連不忍出林皋。歎仙俗難遭。這回又入人圈套。知甚日天路相邀。怕桃源萬花深杳。空目斷這山遙。</p>
        
        <p class="白"><span class="科">外末</span>古洪。休忘了真言。早來同往。<span class="科">小生</span>謹領師命。誤入蓬山頂上臺。<span class="科">外</span>人間休戀卻歸來。<span class="科">末</span>塵心未斷俗緣在。<span class="科">合</span>何不學仙塚累累。<span class="科">小生下</span></p>
        
        <p class="曲"><span class="牌">離亭宴歇拍煞</span><span class="科">外</span>人生七十從來少。又憂愁風雨相纏繞。欲遂五岳遊。直待得婚完嫁了。怕蹉過少年朝。偷閒處頻把金樽倒。何苦去長對牙籌較。縱不能辭家訪丹砂。也合自載酒看花鳥。與良朋同歡笑。你道是富貴一時求。正不知人生八字定枉勞。你巧做千年調。猛推開戲偶場。單揭起彌天罩。試看九泉下一滴何曾到。一任伊孔方兄滿前堆。只怕他閻羅老訂名召。</p>
        
        <p class="曲"><span class="牌">清江引</span>大都來世人也都知道。單只是回頭少。跳出慾火坑。便是金丹竈。<span class="夾白">你不悟呵。</span>失卻人身何處討。</p>
        
        <p class="落詩">賣藥修琴歸去遲。<br />白雲何處又相期。<br />人生一世長如夢。<br />萬事回頭早拂衣。</p>
        
        <h2 id=ch33 class="chapter"><span class="齣題">第三十三齣　寫詔</span></h2>
        
        <p class="曲"><span class="牌">賣花聲</span><span class="科">小生上</span>機事苦縈思。萬轉千回。今朝次第有成時。若還偷得佳人到。方報相知。</p>
        
        <p class="白">心慌猶恐他人聽。事密須將緊口防。老夫為王仙客一點敬心。替他捨命幹這一事。昨日已曾求下仙丹。不免假造印信。寫一封詔書。賜無雙藥酒。藥死了他。老夫自去贖取尸首。救他重生。再得完聚。事不宜遲。文房四寶在此。不免寫詔則個。<span class="科">執筆介</span></p>
        
        <p class="曲"><span class="牌">三仙橋</span>展開黃紙。驀地沉吟思憶。染毫欲下。縮手還自慮。怕下筆處風波起。一場違法事。真消得木驢碎屍。我死不須提。又把書生累。怕恩多成怨悲。待將扯碎。又負了初時信誓。寧可死裡去求生。決不做偷生在人世。</p>
        
        <p class="白">罷罷。大丈夫許人以死。何必多疑。</p>
        
        <p class="曲"><span class="牌">前腔</span>猛然怒起。丈夫豪氣。替人出力。<span class="科">脫巾投地介</span>怎怕得頭顱墜。奮筆寫。何須慮。生來命不濟。不能勾翰林簪筆。卻去閉戶寫私書。書去傳千里。數行字。瞞天地。有誰知得。寫完時封題印記。又怕有耳在隔牆。悄悄低聲念取。</p>
        
        <p class="白">詔書寫完。要採蘋塞鴻送去。昨日親與王仙客借了。又借到明珠一顆。如何此時不見到來。</p>
        
        <p class="曲"><span class="牌">眼兒媚</span><span class="科">貼丑上</span>慇懃領命到荒山。心事未相關。攀花問柳。勾鶯引燕。方寸心間。</p>
        
        <p class="白"><span class="科">見介小生</span>你兩個來了。明珠有麼。<span class="科">貼丑</span>明珠已取在此。俺二人奉主人尊命。與老丈幫扶。只是妾身女流之輩。手無縛雞之力。如何濟得事。<span class="科">丑</span>小人一竅不通。其實沒用。<span class="科">小生</span>你兩人休慌。俺自有妙計。<span class="科">貼</span>老丈有甚計。<span class="科">小生</span>你聽我道。</p>
        
        <p class="曲"><span class="牌">本序</span>套寫皇宣。<span class="夾白"><span class="科">貼</span>寫下假詔書。<span class="科">小生</span></span>倩嬌娘假做中官裝扮。<span class="夾白"><span class="科">貼</span>要妾身粧做內官賫詔去。<span class="科">小生</span></span>賫藥酒。藥取佳人氣斷。<span class="夾白"><span class="科">貼</span>解元要你生取出來。你卻把他藥死了。終作何用。<span class="科">小生</span></span>靈丹。死後重生。不須疑憚。<span class="夾白"><span class="科">貼</span>怎的出得宮來。<span class="科">小生</span></span>莫管。親去贖屍還。<span class="夾白"><span class="科">貼</span>將何為詞。<span class="科">小生</span></span>自有巧言相騙。</p>
        
        <p class="白"><span class="科">丑</span>告押衙。採蘋姐不過一女子。怎做得這事。<span class="科">小生</span>你不知昔日木蘭代父而出征。人都不覺。紅線至魏博而偷盒。止卻反謀。據這小娘子。雖無紅線之才。也有木蘭之智。便幹不成。也不到得敗露。小娘子。你敢去得麼。</p>
        
        <p class="曲"><span class="牌">前腔</span><span class="科">貼</span>情願。報效恩人。舍生前去。死而無怨。<span class="夾白"><span class="科">小生</span>得你這般肯去。大事便成了。<span class="科">貼</span></span>只怕空遭難。好事難完。<span class="夾白"><span class="科">小生</span>不妨。一路上驛亭旅店。俱已受了賄賂了。<span class="科">貼</span>只一件</span>容顏不似兒男。<span class="夾白"><span class="科">小生</span>不妨。看你模樣。也像個內官。<span class="科">貼</span></span>更言語參差。被人瞧見。<span class="夾白"><span class="科">小生</span>也沒事。你只小心。不要多口。<span class="科">丑</span></span>放膽。天與周全。管取平安往返。</p>
        
        <p class="白"><span class="科">小生</span>小娘子。老夫備着一套紗帽羅袍在此。更換了衣服。就此起程。<span class="科">貼</span>妾身就換。<span class="科">貼卸冠介</span></p>
        
        <p class="曲"><span class="牌">古輪臺</span><span class="科">貼</span>脫花冠。把烏紗小帽罩雲鬟。<span class="科">換衣介</span>羅衫解下把羅袍換。<span class="科">繫帶介</span>帶鉤玉碾。別樣風流。轉添嬌艷。<span class="夾白"><span class="科">小生</span>待我瞧一瞧。果然天生的一個年少中貴。沒有兩樣。</span>想唐宮難覓這個殿頭官。天香袍染。駿馬鳴鞭出長安。市人應羨。兒郎年少。金貂貴顯。誰道把伊瞞。<span class="科">丑</span>喬粧扮。元來是綺羅叢裡俏嬋娟。</p>
        
        <p class="曲"><span class="牌">前腔</span><span class="夾白"><span class="科">小生</span>小娘子聽我分付。</span>你心堅。粧模做樣到陵邊。他那里有進退周旋。也須打點。上馬登舡。牢把朝靴套挽。休露足纖纖。更把柳腰遮掩。和衣臥。莫遣傍人見。用心防範。<span class="夾白"><span class="科">貼</span>妾身都理會得。</span>遇人時須有花言。倘然看破。同投羅網。怎生脫免。<span class="科">合</span>但願早回還。保平安。大家離脫鬼門關。</p>
        
        <p class="白"><span class="科">小生</span>小娘子。你在路小心。到皇陵上遇人盤問。慢慢打點回話。塞鴻。倘有不到處。你在傍邊接應。倘若事敗。同是一死。<span class="科">丑</span>小人理會得。</p>
        
        <p class="曲"><span class="牌">餘文</span><span class="科">小生</span>齎鴆酒。奉鸞緘。放心去皇陵一遍。<span class="科">合</span>管取喚得流鶯出御園。</p>
        
        <p class="白"><span class="科">小生</span>小娘子仔細仔細。<span class="科">貼丑</span>老丈放心放心。</p>
        
        <p class="落詩">大膽家人賽木蘭。<br />假粧男子到陵間。<br />若還偷得春情出。<br />方顯奇謀難上難。</p>
        
        <h2 id=ch34 class="chapter"><span class="齣題">第三十四齣　偽勑</span></h2>
        
        <p class="曲"><span class="牌">菊花新</span><span class="科">外上</span>春寒懶下小蒲龕。經卷香爐伴午酣。嫩柳舞摻摻。漸禁林好花粧點。</p>
        
        <p class="白">乞得山林自在身。不隨車馬走風塵。深宮晏起無他事。一點名香祝聖人。下官勑使周全的是也。蒙聖恩差到皇陵上。掌管月支請受。好生富貴。門無公事。多少清閒。今日孟春天氣。餘寒未退。老年愛靜。怕有閒雜人攪擾。不免喚牢子謹守府門則個。牢子那里。<span class="科">淨上</span>有事不敢不報。無事不敢亂傳。覆老公公。朝廷差高品內使。賫奉勑旨。到皇陵上開讀。已在宮門外了。<span class="科">外</span>忙排香案迎接。</p>
        
        <p class="曲"><span class="牌">前腔</span><span class="科">貼扮內官捧勑旨丑扮祗候從藥酒上</span>一封丹詔下關南。就裡深謀誰敢參。香霧罩林嵐。有眼的遮漫不見。</p>
        
        <p class="白"><span class="科">接見介貼</span>聖旨已到。跪聽宣讀。勑皇陵使周全。義起君臣。情莫重乎謀逆。跡連黨惡。禍必及于妻孥。故戶部尚書租庸使劉震。忘累朝之厚恩。受逆賊之偽命。除將明正典刑外。妻子俱合隨坐。其女無雙。見在皇陵。朕欲戮之都市。仍又憫其無辜。特賜藥酒一尊。令其自盡。詔書到日。即令引決。嗚呼。翦除逆裔。不遺宮禁之羞。昭告皇陵。庶快祖宗之忿。咨令有司。無或遲誤。<span class="科">外</span>萬歲萬歲萬萬歲。<span class="科">外</span>左右的接過了聖旨。分付宮中老婢。送藥酒與無雙娘子。早早引決。<span class="科">淨</span>賫將紫禁黃封酒。斷送紅顏綠髮人。<span class="科">下外</span>天使請坐。<span class="科">貼</span>老公公請坐。<span class="科">外背介</span>這後生俺不認得他。待盤問他一番。敢問天使是幾年上入宮。貴庚多少。<span class="科">貼</span>下官大曆十八年入宮。今年賤齒三十一歲。<span class="科">外</span>大曆只有十四年。那有十八年。<span class="科">貼</span>是十四年。下官說差了。<span class="科">外</span>此時下官在朝。怎生不相識。<span class="科">貼不語丑背介</span>不好了。待我回話。<span class="科">丑轉向外介</span>老公公。宮禁中無數中貴。你怎認得。<span class="科">外</span>敢問天使。如今祗應那一宮。<span class="科">貼</span>下官上陽宮聽宣。<span class="科">外</span>天使差了。上陽宮乃宮女退居之地。天使怎生住得。<span class="科">丑</span>是俺公公說差了。正是昭陽殿。<span class="科">外</span>也罷。你認得今上皇帝。怎生模樣。<span class="科">貼</span>皇上龍顏。五短身才。三牙掩口細鬚。<span class="科">外</span>又差了。今上身長七尺。面若銀盆。那有髭髯。<span class="科">丑</span>是俺公公又說差了。他只道是先帝的模樣。因此誤答。<span class="科">外</span>這天使莫不有詐。為何說話蹻蹊。<span class="科">丑</span>老公公休多心。俺小公公年紀小。一來路上辛苦。二來得了風病。因此語言顛倒。<span class="科">外</span>元來恁的。天使少坐。洗塵筵席。<span class="科">貼</span>下官限期迫促。只此告辭。</p>
        
        <p class="曲"><span class="牌">三換頭</span><span class="科">貼</span>卑人愚昧。仗托聖恩擡舉。正途中病染。宮闈事怎提。休生疑慮。<span class="科">丑</span>論同官如兄弟。有差遲煩君指迷。早赴雲霄路。難追日月期。<span class="科">合</span>辛苦星軺歸去也。願東風送馬蹄。</p>
        
        <p class="曲"><span class="牌">前腔</span><span class="科">外</span>逍遙暮年。九重恩賜。此身雖在外。心長在禁闈。親承聖旨。這罪人隨當藥取。論國法敢容片時。他犯着龍鱗怒。難寬霜霰威。<span class="科">合前</span></p>
        
        <p class="落詩">紫泥封詔下天來。<br />紅粉佳人化作灰。<br />無那思君并戀闕。<br />五雲西去首重回。</p>
        
        <p class="白"><span class="科">外下貼丑弔場丑</span>採蘋姐。你險些兒被他看破了。<span class="科">貼</span>便是。奴家女流之輩。一時不能支持。<span class="科">丑</span>事已成了。快去回覆古押衙。待他連夜打點贖取尸首。<span class="科">合</span>正是一心忙似箭。兩腳走如飛。<span class="科">並下</span></p>
        
        <h2 id=ch35 class="chapter"><span class="齣題">第三十五齣　飲藥</span></h2>
        
        <p class="曲"><span class="牌">山坡羊</span><span class="科">旦手捧瓶酒詔書上</span>恨悠悠盼不到的故里。冷清清守不徹的宮宇。杳冥冥望不見的長安。高渺渺上不得的黃金陛。白日低。浮雲又重蔽。天高怎訴胸中意。千古傷心。一腔冤氣。<span class="科">哭介合</span>親闈。黃泉無見期。夫婿。來生重見伊。</p>
        
        <p class="白">奴家不幸陷身掖庭。指望天恩。一家完聚。誰想朝廷把爹媽害了。今日又差使臣賚賜奴家藥酒自盡。天那。閃的我好苦。正是兵戈不見老萊衣。一去東流何日歸。無復新粧紅粉黛。雲搖雨散各分飛。</p>
        
        <p class="曲"><span class="牌">前腔</span>一怨我生不逢得平世。二怨我死不見個親戚。三怨我葬不上得先塋。四怨我祭不着的漂流鬼。空自悲。此生如過隙。東君枉付多嬌體。算卻繁華。渾如夢裡。</p>
        
        <p class="白"><span class="科">哭介合前</span>春日凝粧上醉樓。眼穿腸斷為牽牛。那堪一夜風和雨。別作深宮一段愁。</p>
        
        <p class="曲"><span class="牌">前腔</span>誰憐我父死在都市。誰憐我母死在幽閉。誰憐我夫君漂泊天涯。誰憐我闔門都散徙。春正迷。寂寞花無主。傷心不見春風美。只有孤塚年年。草痕交翠。</p>
        
        <p class="白"><span class="科">哭介合前</span>無處春陽不斷腸。可憐飛燕倚新粧。鴛鴦綉帶拋何處。一曲伊州淚萬行。</p>
        
        <p class="曲"><span class="牌">前腔</span>做不得碧玉井死。做不得綠珠樓墜。做不得妃子羅巾。到做了二姬冤骨醉。有誰知。一死成何事。願魂化作孤鴻去。萬里西歸。與雙親一處。</p>
        
        <p class="白"><span class="科">哭介合前</span>香魂夜逐劍光飛。舞影歌聲散綠池。路遠西歸安可得。何年卻向帝城棲。<span class="科">內云</span>老公公鈞旨。請劉無雙早早自裁。不得遲延。帶累不便。<span class="科">旦手執酒哭介</span></p>
        
        <p class="曲"><span class="牌">孝順歌</span>這酒呵。本是合歡杯。解悶卮。一朝反有殺人意。<span class="夾白">聞得有中山千日酒。</span>便做中山千日味。千日完時還醒起。怎比這杯喫了。須教千古醉。腐腸爛脅須臾事。<span class="夾白">想當時銷金帳。羊羔酒。多少富貴。</span>怎知有今日。手把金尊流涕。思憶當年。孤負銷金帳底。</p>
        
        <p class="白"><span class="科">內云</span>請劉無雙早早自裁。不得遲延。帶累不便。<span class="科">旦</span>怎的這般催促。也罷。千死萬死。終須一死。不如早喫了酒罷。<span class="科">取酒又放下介</span></p>
        
        <p class="曲"><span class="牌">前腔</span>杯擎起。手又低。手軟心酸怎生喫。狂藥非佳味。怎與奴家命遭際。死在須臾。君令如天怎逃避。三寸氣斷離人世。那有人來收瘞。<span class="夾白">罷罷。</span>身後茫茫。便做金椁銀棺何濟。</p>
        
        <p class="白"><span class="科">內云</span>請劉無雙喫藥。老公公立等回報。<span class="科">旦</span>苦。那廂又催促也。怎由你不喫。罷罷。</p>
        
        <p class="曲"><span class="牌">尾</span>天涯客死無依倚。今夜裡飄零紅粉墜黃泥。血污遊魂怎得歸。</p>
        
        <p class="白"><span class="科">旦倒介淨丑上淨</span>自古道無事而戚。謂之不祥。這一個劉娘子。在此有甚麼不好。沒些巴臂。只管哭哭啼啼。如今愁出這場大禍。飲酒身死了。<span class="科">丑</span>老公公分付我收拾他尸首。着人買棺安葬。俺兩個不免擡他進去。<span class="科">淨扶頭介</span>阿也。這娘子瘦。只好做水牛肉賣。<span class="科">丑</span>姐姐。你醉了。要新鮮五香麻辣粉酸湯喫一碗麼。<span class="科">淨</span>來來。我和你伏事他多年。也哭他一聲。<span class="科">丑</span>交我怎的哭。<span class="科">淨</span>你先哭。</p>
        
        <p class="誦"><span class="科">丑</span>高山頭上一枝梅。含花蕊兒不曾開。一朝西風來吹倒。可惜妖嬈化作灰。</p>
        
        <p class="白"><span class="科">笑介淨</span>哭得好。倒唱起山歌來。<span class="科">丑</span>我哭不出。你哭。<span class="科">淨</span>待我哭。</p>
        
        <p class="曲"><span class="牌">北江兒水</span>劉家女兒貪喫酒。醉死了方才透。若還煮起來。好似糟豬肉。那一塊撏不乾淨的難下口。<span class="科">丑笑介淨</span>只因一盞黃湯。<span class="科">丑</span>打碎無雙美玉。<span class="科">擡下</span></p>
        
        <h2 id=ch36 class="chapter"><span class="齣題">第三十六齣　珠贖</span></h2>
        
        <p class="誦"><span class="牌">西江月</span><span class="科">末上</span>一朵名花無價。移栽上苑生香。淺紅淡白弄春光。綽約含嬌未放。　　已被西風憔悴。那堪夜雨淒涼。可憐零落委山莊。虛度韶華一晌。</p>
        
        <p class="白">自家為何道這幾句言語。只為先朝戶部尚書劉震。止有一女無雙。前年跟隨俺老公公到皇陵上打掃。近日朝廷把劉相公明正典刑。賜無雙藥酒自盡。可憐千般嬌媚。今日總成空。三載漂零。一朝成永別。玉骨冰肌。猛被瓊漿澆散。鶯心蝶意。都教鴆羽摧殘。香魂杳杳。應投舊日深宮。月魄悠悠。怎覓故園歸路。不知精爽落何處。疑是行雲秋水中。老公公憐他衣冠女子。可惜少年無辜。總然不得附葬先塋。爭忍見他橫尸道路。因此上着小人買口棺木。把無雙葬在山邊。冥中快樂。只疑他侍從諸帝神遊。泉路淒涼。敢怕也感戴貴人恩德。此間是長街市上。不知那一家有棺木。遠遠望見一個老兒來也。待俺問他一聲。</p>
        
        <p class="曲"><span class="牌">水底魚兒</span><span class="科">小生上</span>計巧謀奇。除非鬼神知。卑詞厚幣。贖取尸首歸。</p>
        
        <p class="白"><span class="科">見介末</span>老人家忙忙投那里去。<span class="科">小生</span>老漢要投周公公府里去。<span class="科">末</span>老丈。俺便是周公公府中院子。你要見公公怎的。<span class="科">小生</span>老漢有事相求。煩你引進則個。<span class="科">末</span>你有話說與俺知道。替你用心。<span class="科">小生哭介</span>不瞞大哥說。老漢姓張。從小兒在劉尚書府中做祗候。近日不幸老相公伏法。只有女孩兒無雙小姐。又飲藥酒死了。老漢一者思量老相公恩德。二者哀憐小姐無辜。要與老公公求取尸首安葬。又沒甚道路。只有祖上遺下明珠一顆。其價十萬。只得將來贖取尸首。盡我老漢一點犬馬報主之心。院公。怎生可憐見。與我引進。自當重謝。<span class="科">末</span>元來如此。虧殺你老人家有緣有分。來得恰好。老公公正要小人買棺安葬。你既到來。無有不允。只一件。<span class="科">小生</span>怎的。<span class="科">末</span>俺老公公怕見閒雜人。你且在府門少待。我自去稟覆他。<span class="科">小生</span>如此多謝。<span class="科">末虛下叫介</span>院子稟事。門外有個老兒。是無雙親故。將明珠一顆。贖取尸首。請老公公鈞旨。<span class="科">內應</span>珠兒不收。尸首着人擡出。好生安葬。<span class="科">末</span>且喜老公公着人擡出尸首來。明珠不受你的。<span class="科">小生</span>感承大哥照覷。何以為報。</p>
        
        <p class="曲"><span class="牌">前腔</span><span class="科">淨丑擡旦上</span>花樣嬌姿。無辜真可悲。今朝收葬。有緣得遇伊。</p>
        
        <p class="白"><span class="科">淨丑</span>老兒。我兩個轎夫。扛擡一口死豬婆與你。回去炒來喫時。你也與我一塊兒喫。<span class="科">末</span>又道是人肉腥䏰爭堪喫。<span class="科">淨丑</span>你原來是知味君子。<span class="科">小生向末介</span>多謝厚恩。這顆明珠就將來送與你。<span class="科">末</span>老公公既不受。小人怎敢。你老人家將去。變賣些衣衾之類。與無雙送終。<span class="科">小生</span>恁的。老漢大膽收了。<span class="科">末向淨丑介</span>你兩個好好地送尸首到太公家去。<span class="科">小生</span>老漢自有轎夫在半路相等。不勞遠送。</p>
        
        <p class="曲"><span class="牌">好姐姐</span><span class="科">末</span>念君是有義男兒。心腸好不忘舊主。<span class="夾白">我與你</span>完成勝事。何須受厚儀。<span class="科">合</span>屍贖取。好覓佳城埋玉樹。紅粉休教污土泥。</p>
        
        <p class="曲"><span class="牌">前腔</span><span class="科">小生</span>念吾貧窮下俚。一心要報酬恩惠。荷蒙指引。冥中也感謝伊。<span class="科">合前</span></p>
        
        <p class="曲"><span class="牌">前腔</span><span class="科">淨丑</span>念他少年美姿。苦遭了命中不濟。含冤橫死。旁人也垂淚。<span class="科">合前</span></p>
        
        <p class="落詩">年少佳人罹橫禍。<br />不忍見他屍暴露。<br />得君贖取好安埋。<br />一似彭王遇欒布。</p>
        
        <h2 id=ch37 class="chapter"><span class="齣題">第三十七齣　授計</span></h2>
        
        <p class="曲"><span class="牌">罵玉郎</span><span class="科">生上哭介</span>心上人兒掌上金。翻做波間月。海底針。紅顏皓齒暗消沉。沒回音。怨悠悠血染羅襟。怕香骨怎禁。怕香骨怎禁。怎禁雨打霜侵。怕芳魂怎尋。怕芳魂怎尋。度不得萬水千岑。猛判棄此身同鴆。早落得一處。早落得一處。化為雙蝶。並宿花陰。自甘心。也強如獨眠孤枕。斷腸處。盼不到蕊宮椒寢。</p>
        
        <p class="白">傷春未已復悲秋。欲採蘋花不自由。人面祇今何處在。不勝清怨下高樓。古押衙前日與我借去採蘋塞鴻明珠。前往使計。一月有餘。並無音信回來。昨日入城打聽。朝廷把劉尚書夫妻害了。差高品內官。往皇陵上。藥鴆其女。天天。想俺小姐一命難留。古押衙空勞使計。小子也枉用癡心。真個痛殺人也。</p>
        
        <p class="曲"><span class="牌">前腔</span>憶昔嬉遊翰墨林。暗裡拋紅豆。打翠禽。雙雙拍手遶花陰。墜銀簪。有時節避暑溪潯。對明月撫琴。對明月撫琴。有時節玩雪微吟。看紅顏翠襟。看紅顏翠襟。真個是一對兒美玉金精。畫堂中往來無禁。你爹憐母惜。你爹憐母惜。當時許下偕老鴛衾。到如今。用盡了百計千心。只落得淚珠兒羅衫濕浸。</p>
        
        <p class="曲"><span class="牌">北中呂粉蝶兒</span><span class="科">小生上</span>虎窟龍潭。早歸來。不將身陷。把嬌娥偷下林嵐。<span class="科">生見介</span>恰正無聊。猛相看愁心頓減。<span class="科">小生</span>管教伊愁上添歡。<span class="科">搖手介</span>悄低低怕有人窺瞰。</p>
        
        <p class="白"><span class="科">生</span>老丈。且喜回來了。無雙的事如何。<span class="科">小生</span>好交你歡喜。無雙小姐已被俺偷出來了。<span class="科">生</span>老丈休哄我。小生昨日聞得劉尚書與夫人受害。無雙藥死在皇陵上。你那里取得他來。</p>
        
        <p class="曲"><span class="牌">醉春風</span><span class="夾白"><span class="科">小生</span>你聽我道。</span>則為你藍橋夜。燈月盟。漢宮秋。雲雨擔。小心兒荒山迢遞來尋俺。引動咱鐵石心腸。改抺卻英雄氣概。都做了偷香俏膽。</p>
        
        <p class="白"><span class="科">生</span>是累及老丈了。卻怎的用計。</p>
        
        <p class="曲"><span class="牌">迎仙客</span><span class="科">小生</span>打聽的神仙客。在茅嵓。買靈丹。探幽嶮。把香醪。相和染。<span class="夾白"><span class="科">生</span>買下仙丹如何。<span class="科">小生</span></span>又寫下鳳詔鸞緘。把筆尖兒弄出刀頭險。</p>
        
        <p class="白"><span class="科">生</span>假詔書已成。着那個送到皇陵上去。</p>
        
        <p class="曲"><span class="牌">石榴花</span><span class="科">小生</span>風流擔子倩誰擔。把如花少女假裝男。<span class="夾白"><span class="科">生</span>採蘋去粧內臣。<span class="科">小生</span></span>說尚書夫婦的並斬。賜佳人寬典。藥酒身殲。猛拚生。向陵官贖取屍駭殮。<span class="夾白"><span class="科">生</span>怎的取得尸首出來。<span class="科">小生</span></span>仗蘇張一味言甜。把明珠美玉同時賺。則俺這瞞天大謊有誰參。</p>
        
        <p class="白"><span class="科">生</span>尸首贖出來了。怎的救他活。<span class="科">小生</span>三日後便還魂也。</p>
        
        <p class="曲"><span class="牌">上小樓</span>輕開瓠犀牙頷。略把青羊乳點。管取氣轉丹田。魄返泥丸。喚醒花酣。<span class="夾白"><span class="科">生</span>如今小姐在那里。怎的不送來。<span class="科">小生</span></span>待日落山銜。人到茅菴。請君看驗。舊龎兒可曾清減。<span class="科">么</span>銷注了婚姻簿。填平了相思坎。重勻粉面。重掃眉尖。重效鶼鶼。<span class="夾白">你看今夜里呵。</span>捲疎簾。月纖纖。江梅冉冉。則兀的三春佳景。一宵兒都占。</p>
        
        <p class="白"><span class="科">生</span>俺夫婦同住在此不妨麼。</p>
        
        <p class="曲"><span class="牌">小梁州</span><span class="夾白"><span class="科">小生</span>你真個</span>色膽如天意態憨。出語腌臢。危機只在眼下未曾諳。休貪濫。形跡早藏潛。<span class="夾白"><span class="科">生</span>小生也要去。只怕行裝未備。<span class="科">小生</span></span>老夫今朝替你把行裝斂。明日裡早上征驂莫留淹。須果敢。偷生逃命。遇人處凡事要包含。</p>
        
        <p class="白"><span class="科">生</span>此去打從潼關過。須要文憑看。<span class="科">小生</span>文憑我已做下了。你收着。<span class="科">與文憑介</span></p>
        
        <p class="曲"><span class="牌">朝天子</span>這文憑一函。由他對勘。千人百眼遮教暗。機心用盡方自斂。深恩已報無拖欠。了卻冤牽。今宵放膽。睡夢兒也息了心念。拂青衫。掉虯髯。從今去不受塵埃纜。</p>
        
        <p class="白"><span class="科">小生欲下生扯住介</span>老丈。你撇了我。待投那里去。<span class="科">小生</span>秀才。我雲海閒人。豈戀戀于此山中者。特以秀才深恩未報。不忍舍去。今日大事已畢。吾願足矣。只此告辭。<span class="科">生</span>老丈去意已決。小生不敢曲留。且少坐片時。有話拜稟。<span class="科">小生坐生跪介</span>小生伉儷乖離。此生無復相見之理。得老丈萬死一生。成就好事。使德言之破鏡復合。都護之桃花再開。粉骨碎身。何可報答。小生有明珠一顆。昔日老丈借去贖尸之物。今日聊奉左右。以表犬馬之私。<span class="科">小生</span>秀才是何言也。老夫雖一介武夫。棄世利如浮雲。嗜信義如飢渴。所以為郎君出死力者。感知己之恩。少酬其萬一。今受此物。乃輕生圖利。市井之不若矣。決不敢受。<span class="科">生</span>老丈豈不聞聶政不辭仲子之壽。荊軻不卻燕丹之金。古人雖不為利。其交以道。亦所不辭。況今日之事。乃以德報德。何利之有。<span class="科">小生</span>秀才誤矣。昔漂母哀王孫而進食。尚惡厚報之言。漁父念子胥而引渡。猶伏酬恩之劍。老夫何為而反不若二人乎。所重者郎君一點敬心。所愛者平生得遇知己。區區夜光之珠。何足道哉。<span class="科">生</span>老丈固非謀利之人。在小子可乏報恩之禮。果若不受。豈能自安。尚念久交之義。姑受此珠。以慰寸心何如。<span class="科">小生拔劍自刎介生抱住介</span>老丈何故如此。驚死我也。<span class="科">小生</span>老夫自傷衰朽。不能使交遊明吾此心。不如死之為愈。<span class="科">生</span>小生一時感激之言。有犯義士。望乞恕罪。</p>
        
        <p class="曲"><span class="牌">煞尾</span><span class="科">小生</span>當日在茅山。仙子親留俺。無奈他塵緣掇賺。冷落了雲巖。回頭猿鶴也羞慚。為君受了多磨劖。尋師去覓丹方好。戀世空勞白髮添。此去心無忝。一任他春波拍拍煙島尖尖。</p>
        
        <p class="白"><span class="科">小生下生弔場</span>賢哉古押衙。為小生知己之故。奮不顧身。取出小姐來。又替我做下文憑。整頓衣裝車馬。擺列門外。着我遠去逃命。這恩德分明是再生父母。贈他明珠。又不肯受。連自家的田宅也棄下。飄然而去。果然一世之高士也。小姐已送在門外。且叫採蘋扶他在裡面去。待我趕上押衙。送他十里再回。正是感恩不覺言詞切。仗義誰如俠士高。<span class="科">下</span></p>
        
        <h2 id=ch38 class="chapter"><span class="齣題">第三十八齣　聞赦</span></h2>
        
        <p class="曲"><span class="牌">光光乍</span><span class="科">淨上</span>昨日下金雞。銜出紫泥書。渙汗天恩天下知。特來與故人賀喜。</p>
        
        <p class="白">下官乃大理寺官。昨日聖上郊天大赦。一應有罪人犯。不拘大小。已發覺未發覺。已結正未結正。盡皆赦除。俺這獄中有尚書劉震。下官一向與他相處。不免去報個喜信。此處是牢門外。待我叫他一聲。劉相公有麼。</p>
        
        <p class="曲"><span class="牌">金蕉葉</span><span class="科">外上</span>三年受災。這冤枉拄腹撑懷。有一日天恩下來。洗清了業山苦海。</p>
        
        <p class="白"><span class="科">見介淨</span>相公。賀喜賀喜。<span class="科">外</span>何喜可賀。<span class="科">淨</span>昨日朝廷郊天赦下。一應有職官員。罪無大小。咸赦除之。相公已得脫放。着你西川安置。今日到午門前謝恩。下官聞此一信。特來拜賀。就請出獄。<span class="科">外</span>元來如此。下官罪惡深重。荷蒙聖上寬恩。實出望外。只是久受大理相公厚恩。不能相捨。<span class="科">淨</span>你若不捨得我。請在此再住三五年去未遲。<span class="科">外</span>休笑話。其實無恩可報。<span class="科">淨</span>我再交你歡喜。昨者聖上放出宮女三百餘人。年紀三十以上者。盡得出宮。你老夫人想是也出來了。若要問信。只在午門外廂尋問。<span class="科">外</span>若得如此。幸中得幸。</p>
        
        <p class="曲"><span class="牌">剗鍬兒</span><span class="科">淨</span>你為人忠直神明蓋。神明怎肯把你屈安排。休將別人怪。是你命該。<span class="科">合</span>天般大災。今朝盡解。不致喪身。虛驚何害。</p>
        
        <p class="曲"><span class="牌">前腔</span><span class="科">外</span>三年牢獄牽冤債。容顏變盡語音乖。今日得寬貸。如花再開。<span class="科">合前淨</span></p>
        
        <p class="白">小子告別了。你快去午門外尋取老夫人。<span class="科">外</span>多謝相公。<span class="科">淨</span>不因漁父引。<span class="科">外</span>怎得見波濤。<span class="科">並下</span></p>
        
        <h2 id=ch39 class="chapter"><span class="齣題">第三十九齣　回生</span></h2>
        
        <p class="白"><span class="科">丑貼扶旦上</span>用盡英雄計。尋將窈窕娘。若還得重活。始驗有仙方。小姐尸首已送在此。且把來安頓在牀上。待解元送了古押衙回來。如法救治。道猶未了。解元早來。</p>
        
        <p class="曲"><span class="牌">醉落魄</span><span class="科">生上</span>姻緣有分休貪早。時來到。自然合輳千般巧。誰信憂愁直到這回消。</p>
        
        <p class="白">採蘋。小姐扶在那里。<span class="科">貼</span>在床上臥着。<span class="科">丑</span>告官人。小姐已死三日。敢怕救不活。<span class="科">貼</span>莫不真個難救。那押衙因此逃去了。<span class="科">生</span>你們休疑心。他是義士。怎肯哄人。那仙方明白說喫三日。方才得活。三日了理合救他。<span class="科">貼</span>官人。你甚本事救他。<span class="科">生</span>他已囑付我了。把青羊乳滴入口中。自然甦醒轉來。<span class="科">丑</span>事不宜遲。請官人動手。<span class="科">生滴乳旦舒手介生</span>好了。好了。小姐甦醒。</p>
        
        <p class="曲"><span class="牌">集賢賓</span><span class="科">旦</span>陰陰一去無分曉。香魂艷魄飄颻。驀地雙睛閃開了。是誰扶。<span class="夾白"><span class="科">生</span>小姐。是小生王仙客。<span class="科">旦</span></span>是誰相靠。<span class="夾白"><span class="科">貼</span>是妾身採蘋。<span class="科">丑</span>小姐。䦛䦟着。<span class="科">旦</span></span>又是誰來廝叫。<span class="夾白"><span class="科">丑</span>是小人塞鴻。<span class="科">旦</span>你們怎的都到這里。</span>莫不是夢魂顛倒。事輳巧。親骨肉一齊都到。</p>
        
        <p class="曲"><span class="牌">前腔</span><span class="科">生扶旦坐介旦</span>金樽玉酒催人老。我只道當時玉碎花銷。重臨陽世真難料。敢則是仙方相療。宮闈深杳。甚計策脫身出來了。<span class="夾白"><span class="科">生笑介</span>是插翅飛出來的。<span class="科">旦搖手介</span></span>低聲告。我耳邊廂怎禁聒噪。</p>
        
        <p class="曲"><span class="牌">鶯啼序</span><span class="夾白"><span class="科">生</span>小姐請坐。待我仔細告訴。</span>驛中錦字說根苗。<span class="夾白"><span class="科">旦</span>曾尋得古押衙麼。<span class="科">生</span></span>押衙隱在荒郊。改衣裝與塞鴻同造。輸心做盡卑小。<span class="夾白"><span class="科">旦</span>見他曾告訴來。<span class="科">生</span></span>經一年交結知心。到近日方談分曉。<span class="夾白"><span class="科">旦</span>他肯也不肯。<span class="科">生</span></span>他聽說了。只低頭暗中計較。</p>
        
        <p class="白"><span class="科">旦</span>他用甚計策。</p>
        
        <p class="曲"><span class="牌">前腔</span><span class="科">貼</span>他去茅山買得續命膠。他又假傳聖旨一道。<span class="夾白"><span class="科">旦</span>那個替他送去。<span class="科">貼</span></span>把採蘋粧做官僚。<span class="夾白">當時交妾身賫奉聖旨。到皇陵上開讀。</span>道尚書已行誅剿。<span class="夾白"><span class="科">旦</span>元來詔書是假的。那賫詔的正是你。<span class="科">貼</span></span>賜多嬌藥酒一樽。把玉山等閒推倒。<span class="夾白"><span class="科">旦</span>既然藥死了我。怎的取得尸首出來。<span class="科">貼</span>那古押衙呵。果是豪強手段。</span>他又粧村老。把明珠贖尸首。擡離陵廟。</p>
        
        <p class="白"><span class="科">旦</span>難得。難得。只聞古押衙之名。果然有這般好計。他如今在那里。解元。我和你不可忘了此人。待我將息一會。就去拜謝他。<span class="科">生</span>只恨他不在此了。<span class="科">旦</span>為何不在此。<span class="科">丑</span>聽小人說。</p>
        
        <p class="曲"><span class="牌">琥珀貓兒墜</span>英雄義士。施恩不求報。他又具下行裝與金寶。教伊夫婦去他鄉好。<span class="夾白"><span class="科">旦</span>解元曾送東西謝他麼。<span class="科">生</span>曾把明珠送他。<span class="科">丑</span></span>不要。一時裡別卻東人。採藥求道。</p>
        
        <p class="曲"><span class="牌">前腔</span><span class="科">生旦</span>我和你姻緣斷絕。今生永無靠。得他巧計奇謀成就了。恩如山海將何報。<span class="科">合</span>堪笑。自古來好事多磨。到底諧老。</p>
        
        <p class="曲"><span class="牌">畫眉不盡</span><span class="科">合</span>不枉濟時豪。萬死忘身報故交。到頭不受財和寶。轉見山林手段高。</p>
        
        <p class="落詩">烈士真堪託死生。<br />殺身無可報深恩。<br />輕將換日偷天手。<br />成就孤眠獨宿人。</p>
        
        <h2 id=ch40 class="chapter"><span class="齣題">第四十齣　會內</span></h2>
        
        <p class="曲"><span class="牌">一翦梅</span><span class="科">外上</span>孤身何幸脫樊籠。兩鬢飛蓬。半世漂蓬。聞知鳳侶別深宮。今日難逢。何處相逢。</p>
        
        <p class="白">聞知退出宮女。多在午門外朝房下等親戚。不免向那里問一回。</p>
        
        <p class="曲"><span class="牌">前腔</span><span class="科">老旦上</span>殿前辭別感恩濃。身出宮中。心在家中。出門尋訪沒人逢。骨肉無蹤。故苑迷蹤。</p>
        
        <p class="白">老身一向宮中閒住。孩兒又差出了。好生寂寞。今日幸遇新天子即位。宮女三十歲以上者。盡都放出。老身蒙恩得脫。爭奈丈夫監禁。家業漂零。沒有安身之處。怎生是好。呀。那來的好似我相公。<span class="科">外見介</span>呀。你正是我夫人。</p>
        
        <p class="曲"><span class="牌">黃鶯尾</span>三載苦飄蓬。又誰知此地逢。莫非神物來相送。對面無言淚雨紅。</p>
        
        <p class="白">夫人。且喜得脫。<span class="科">老旦</span>相公為何也得疎放。<span class="科">外</span>下官遇天恩大赦。放出牢中。一應財產。仍前給還。着俺成都府安置。聞知夫人出來。特來尋訪。<span class="科">老旦</span>相公一向在牢中。怎生度日。<span class="科">外</span>夫人聽訴。</p>
        
        <p class="曲"><span class="牌">大聖樂</span>孤身日暮途窮。鎮長愁一命終。幸刑官念我含冤痛。朝夕裡好看供。餘生得脫君恩重。結髮誰知此地逢。<span class="科">合</span>重歡共。淒涼骨肉。相對如夢。</p>
        
        <p class="白"><span class="科">外</span>夫人。一向宮中怎生過活。</p>
        
        <p class="曲"><span class="牌">前腔</span><span class="科">老旦</span>昭陽寂寞春風。鎖眉尖恨萬重。正衰年難受朝參寵。只落得山枕上淚痕濃。羞將白髮金篦攏。悶把菱花照病容。<span class="科">合前老旦</span></p>
        
        <p class="白">姪兒王仙客不知在何處。相公曾知道麼。<span class="科">外</span>下官也不知道。</p>
        
        <p class="曲"><span class="牌">八聲甘州</span>風流俊種。自當日遭亂。杳沒回蹤。江湖流落。不審存亡行動。衣裝齎去投何處。發策還來獻九重。<span class="科">合</span>想應他孤苦。有信難通。</p>
        
        <p class="白"><span class="科">外</span>夫人。女孩兒怎生不見。<span class="科">老旦</span>相公還不知哩。女孩兒差出多時了。<span class="科">外</span>差往那里去了。</p>
        
        <p class="曲"><span class="牌">前腔</span><span class="科">老旦</span>又提起交人心痛。念嬌癡少女。久別深宮。九重差去。遠作皇陵供奉。別來三見春風柳。盼斷千行上苑鴻。<span class="科">合前外</span></p>
        
        <p class="白">元來女孩兒差在皇陵上去了。苦不知怎麼樣兒。夫人。下官已備行李。與夫人同下西川。就此登程。<span class="科">老旦</span>相公請行。</p>
        
        <p class="落詩">自傷夫婦久飄零。<br />此日相逢聚舊盟。<br />但願平安下三蜀。<br />春風依舊錦官城。</p>
        
        <h2 id=ch41 class="chapter"><span class="齣題">第四十一齣　珠圓</span></h2>
        
        <p class="曲"><span class="牌">薄倖</span><span class="科">生上</span>脂粉魔消。煙花債了。謝東風為我扯開愁網。覷玉人如畫俏。魂飛蕩。<span class="科">旦上</span>初相向。悄低首背燈無語。渾未脫漢宮嬌樣。</p>
        
        <p class="誦"><span class="牌">清平樂</span><span class="科">生</span>漢宮眉小。一別三秋杳。<span class="科">旦</span>握手相看偷眼笑。說盡相思苦惱。　　<span class="科">合</span>可憐百樣艱難。方諧一對姻緣。不是靈橋烏鵲。如何得見嬋娟。</p>
        
        <p class="白"><span class="科">生</span>小姐。我和你兩點芳心。百年歡約。指望陽臺會雲雨。誰料平地起風波。椒房寂寞。冷繫臂之紅綃。芸館淒涼。閒畫眉之妙手。<span class="科">旦</span>解元。我和你惜好花之無主。歎明月之各天。不如上林蜂蝶。猶解雙飛。一似絕塞雁鴻。自傷孤影。<span class="科">生</span>驛亭空撥琵琶絃。鸞膠未續。藍橋便是神仙宅。瓊液難嘗。悵紅葉之空題。望鸞車而永泣。自謂今生緣已斷。豈料夙世再相逢。斯豈人為。若有神助。<span class="科">旦</span>義士施偷天之計。郎君秉介石之心。紅綃託磨勒以得脫。誰言鐵壁銅牆。執拂因衛公而遠尋。信是龍興雲萃。苦盡回甘。章臺之柳未折。死中得活。崔氏之桃再開。<span class="科">生</span>從今重整侯宅之綺羅。乍改內家之粧束。草草杯盤。敢辭野合。匆匆花燭。便話山盟。<span class="科">旦</span>假饒蟾遮桂擁。等閒飛出廣寒宮。只恐燕妒鶯猜。好覓一枝深穩宿。<span class="科">合</span>正是欲諧一對百年好。怎怕千山萬水行。</p>
        
        <p class="曲"><span class="牌">江頭金桂</span><span class="科">生</span>想那日綺窗偷望。翻做深宮兩下狂。那更驛庭留恨。香車傳想。好姻緣。惡磨障。不磨障怎見心腸。死生難放。好似藍橋玉杵。搗盡玄霜。玄霜搗成願始償。試向燈前細看。向燈前細看。雲英形狀轉風光。真個巧笑如花面。嫦娥宮樣粧。</p>
        
        <p class="曲"><span class="牌">前腔</span><span class="科">旦</span>我和你是雁行兩兩。又結下于飛效鳳凰。猛被揭天風浪。打散鴛鴦。苦相思。怎相傍。受多少春怨秋傷。綠悽紅悵。好似西廂月下。目斷東牆。東牆月滿始見郎。你把裙腰拭扣。裙腰試扣。也不似舊時模樣。減容光。真個病入裙腰小。愁隨繡帶長。</p>
        
        <p class="曲"><span class="牌">前腔</span><span class="科">生</span>我只道煙迷霧漲。又誰知雲開月再朗。我有雲愁雨怨。萬種思量。待相逢。盡說向。相逢了一笑都忘。兩情搖蕩。好似倩娘香魄。夜逐輕航。恍惚猶疑春夢忙。慚相偎話舊。相偎話舊。真成歡賞。謝仙方。始信續斷多靈藥。還魂有妙香。</p>
        
        <p class="曲"><span class="牌">前腔</span><span class="科">旦</span>可憐我椿萱凋喪。那更故園桑梓荒。留下柔枝嫩蕊。兩處飄颺。喜今朝。花再芳。<span class="夾白">解元。</span>只恐漏洩春光。鶯猜蝶攘。<span class="夾白"><span class="科">生</span>小姐不須憂慮。押衙已分付我。與你逃入他鄉便了。<span class="科">旦</span></span>便做楊家紅拂。改換衣裝。密跡潛蹤出帝鄉。向山林深處。山林深處。避些波浪。永成雙。莫負神明力。難將義士忘。</p>
        
        <p class="白"><span class="科">生</span>小姐。你且說咱們今日相逢。是誰的氣力。<span class="科">旦</span>適來說起。都是古押衙的機謀。<span class="科">生</span>這個不必說。還有一個。<span class="科">旦</span>敢是採蘋。他曾冒死齎詔。不可謂無功。<span class="科">生</span>不是。<span class="科">旦</span>敢是塞鴻。他曾跟採蘋。也是用力之人。<span class="科">生</span>也不是。<span class="科">旦</span>其外更沒有誰。<span class="科">生</span>小姐。我和你遭此大禍。小生監押行裝。小姐羈留京國。若非明珠表意。怎能勾兩下相思。後來在驛路相逢。小生目斷東牆。小姐獨眠孤館。若非明珠寄恨。怎能勾兩下廝見。更兼買求義士。贖取香軀。皆明珠之功。不可忘也。<span class="科">旦</span>正說得是。我前日臨別與你的珠兒何在。<span class="科">生取珠介</span>在此巾上。你留下那一顆珠兒安在。<span class="科">旦</span>在此囊中。<span class="科">兩人各出珠看介旦</span>咳。仔細看來。事豈偶然。莫非前定。非關明珠成就之功。皆是神明護持之力。</p>
        
        <p class="曲"><span class="牌">羅鼓令</span><span class="夾白"><span class="科">生</span>小姐。你看</span>輕盈夜光。長在佳人掌。分飛兩行。又逐人漂蕩。只道洛浦音沈。塵埃無望。謝穹蒼。人珠兩下都相傍。今宵不負團圓相。光輝依舊照華堂。<span class="科">合</span>姻緣不斷。天教再雙。堅心廝守。永無散場。從教醫卻相思瘴。明珠端的是良方。</p>
        
        <p class="曲"><span class="牌">前腔</span><span class="科">旦</span>寄恨傳情。引得人魂颺。結尾收梢。成就人歡賞。誰料寸珠。功勞千樣。共仙郎。今宵重得同鴛帳。<span class="科">生</span>千金一刻休輕漾。莫教花影轉迴廊。<span class="夾白">小姐。夜深了。請睡了罷。<span class="科">旦</span></span>含羞無語。背卻燭光。芳心無主。笑入洞房。從今勾卻相思帳。明珠端的賽紅娘。</p>
        
        <p class="白"><span class="科">生</span>誤入蓬萊喜欲狂。<span class="科">旦</span>羞將嬌體付檀郎。<span class="科">合</span>始知仙客真仙子。合喚無雙作有雙。<span class="科">生攜燈旦吹滅下貼上張介</span></p>
        
        <p class="曲"><span class="牌">解袍歌</span><span class="夾白">沒來由</span>擔萬死為他尋訪。<span class="夾白">卻把俺</span>美前程一旦都搶。<span class="夾白">俺這里</span>忍酸含苦忙偷眼。<span class="夾白">他那里</span>悄低頭把訕臉兒沒處遮藏。一個強鬆羅帶。一個軟貼綉［⿰身匡］。一個眉頭半皺。一個心性忒荒。<span class="夾白">只聽得</span>枕邊掉下金釵響。流蘇戰。鳳枕忙。斜舒玉臂抱檀郎。<span class="夾白">奴把</span>今宵樂權讓了前世娘。明朝依舊上奴牀。<span class="科">下</span></p>
        
        <p class="曲"><span class="牌">前腔</span><span class="科">丑上</span>我雖是個驢前廝養。論風月也滿臆思量。<span class="夾白">為甚麼</span>擔驚受怕相依傍。<span class="夾白">只圖個</span>好時節拖帶風光。<span class="夾白">官人呵。</span>你卻喫一看兩。我便食不下腸。你卻綉幃香暖。我便凍得半僵。思量情理忒無狀。衾兒薄。夜又長。怎生捱得這淒涼。俺猶自可他怎當。可憐熬殺小梅香。</p>
        
        <p class="白"><span class="科">生執旦手旦穿衣上生</span>兩邊心事未全降。<span class="科">旦</span>萬種相思此夜償。<span class="科">合</span>最是五更留不住。向人頭上著衣裳。<span class="科">貼上</span>你兩個只好這般了。<span class="科">丑</span>街鼓發擂了也。請官人小姐早行。<span class="科">旦</span>我和你投那里去好。<span class="科">生</span>有兩條路。一頭是鄧州故鄉。那里有幾家故舊。最好藏躲。一頭是西川成都府。那里有幾個親戚。也好安身。塞鴻。卻是投那里去好。<span class="科">丑</span>告官人。襄陽是大路。官員往來。被人識破。不可去。成都府是水路。船上去隱僻些。更兼京城窵遠。官司追究不到。那里最好去。<span class="科">貼</span>只一件。此去須打從潼關過。要文憑看驗。方才得去。<span class="科">生</span>不妨。古押衙已替俺做下也。<span class="科">旦</span>事不宜遲。隨即便行。</p>
        
        <p class="曲"><span class="牌">玉山頹</span><span class="科">生</span>東方。未朗。趁人稀離卻草堂。料天邊只有殘月知心。想山中猿鶴也悒怏。<span class="科">丑</span>山花風蕩。柳梢頭露沾羅幌。<span class="科">合</span>只怕人來往。自心慌。驟聞啼鳥也彷徨。</p>
        
        <p class="曲"><span class="牌">前腔</span><span class="科">旦</span>梳粧。鹵莽。避人時少貼花黃。度垂楊怕有鶯猜。掩芳林不容花放。<span class="科">貼</span>把蛾眉重障。巧做出村莊模樣。<span class="科">合</span>雲雨初歡賞。又風霜。桃花洞口也笑人忙。</p>
        
        <p class="曲"><span class="牌">十二時</span><span class="科">合</span>錦江萬里風濤壯。為恩愛要尋個扁舟重上。但願四口兒平安免禍殃。</p>
        
        <p class="落詩">改換衣裝出帝都。<br />管教瞞過把關徒。<br />這回好向臨邛去。<br />尋取文君舊酒壚。</p>
        
        <h2 id=ch42 class="chapter"><span class="齣題">第四十二齣　江會</span></h2>
        
        <p class="曲"><span class="牌">六么令</span><span class="科">外老旦上</span>夫妻完聚。荷天恩安置巴西。只愁年老怯崎嶇。禁不得惡滋味。何時安妥全家會。何時安妥全家會。</p>
        
        <p class="白"><span class="科">外</span>夫人。此處潼關。須要盤問。<span class="科">老旦</span>關上有人來也。<span class="科">淨丑上</span>金城圍日月。玉壘壓函秦。你兩個是甚麼人。<span class="科">外</span>下官原任京官。蒙恩差往四川安置。<span class="科">淨</span>將文憑來看。<span class="科">外遞文憑介淨</span>敢是假的麼。怎沒有腳力人夫。<span class="科">外</span>下官是有罪人犯。不該有。<span class="科">丑</span>過關錢在那里。<span class="科">外</span>一時不曾准備。<span class="科">淨</span>兄弟。他做官的。休要他錢。<span class="科">丑</span>哥哥。他是做官的。最會詐錢。今日老爺也詐他幾文。<span class="科">淨</span>休胡說。放他過去。當權若不行方便。如入寶山空手回。<span class="科">淨丑下</span></p>
        
        <p class="曲"><span class="牌">前腔</span><span class="科">外老旦合</span>前臨渭水。歎前途蜀道艱危。杜鵑處處向人啼。念骨肉。動鄉思。夢魂日夜京華裡。夢魂日夜京華裡。</p>
        
        <p class="曲"><span class="牌">前腔</span><span class="科">生旦貼丑上</span>偷天巧計。與完成一對夫妻。潛蹤密跡到關西。關法緊。怎瞞伊。萬般只靠蒼天庇。萬般只靠蒼天庇。</p>
        
        <p class="白"><span class="科">生</span>塞鴻。此處是潼關了。有把關軍士。怎生瞞得過。<span class="科">旦貼</span>只說村莊夫婦下鄉種田的。<span class="科">丑</span>但放心。小人自會答應。<span class="科">淨丑上</span>重關千里固。一日萬人過。你四個男女。慌慌忙忙。投那里去。敢是拐帶良家女子。<span class="科">生旦貼慌介丑</span>告壯士。我夫妻四口兒。長安人氏。有幾畝荒田。在潼關外。春天到來。下鄉插蒔。<span class="科">淨</span>胡說。不像個莊家模樣。<span class="科">丑</span>哥哥。不要管他。只討文憑看便了。<span class="科">生遞文憑介淨</span>這文憑有官府印信果是真的。放他過去。<span class="科">丑</span>留下一個好女子。與咱們做過關錢。<span class="科">丑</span>休取笑。過關錢一百文在此。<span class="科">淨丑取錢介</span>快走快走。得放手時須放手。得饒人處且饒人。<span class="科">淨丑下生</span>小姐。險些兒被他看破了。<span class="科">旦貼</span>且喜沒事。<span class="科">丑</span>覆官人。過了潼關。前面便是渭水。覓個船兒。渡入川江去。<span class="科">旦</span>你快叫船。</p>
        
        <p class="曲"><span class="牌">前腔</span><span class="科">合</span>函關脫離。又何須狗盜雞啼。饒伊盤問怎生知。參不透這禪機。安流逕往巴江去。安流逕往巴江去。</p>
        
        <p class="白"><span class="科">淨扮船家上</span>小人喚做張稍。使船快似潑風刀。也曾隨風倒舵。也曾急水留篙。昨日忒不小心。飛渡川江大潮。一翻翻了船兒。直跌下水晶宮裡遊遨。龍王留我喫酒。百般海味烹庖。臨別差鱉相公相送。贈我一領龍袍。小子再三不受。<span class="科">丑</span>怎的不受。<span class="科">淨</span>我道你且留在下遭。<span class="科">丑</span>你那船家姓甚麼。<span class="科">淨</span>小人叫做張稍。<span class="科">丑</span>張稍。我四個人要過川江去。僱你的船。<span class="科">淨</span>你出多少錢。<span class="科">丑</span>與你五十貫。<span class="科">淨</span>川江裡白浪掀天。我把性命博你五十貫。不去。不去。<span class="科">丑</span>再添你五十貫。<span class="科">淨</span>恁的搬下行李來。<span class="科">丑</span>官人。請下船。</p>
        
        <p class="曲"><span class="牌">長拍</span><span class="科">生旦貼</span>早離卻潼關渭堤。又來到錦江春水。看傷心景色。傷心景色。萬里波濤。腸斷深閨。三峽啼猿。淚濕羅衣。<span class="科">合</span>從今去各保安居。無口舌。免災危。<span class="科">淨作搖船並下</span></p>
        
        <p class="曲"><span class="牌">前腔</span><span class="科">外老旦上</span>正衰年寸步怕移。怎奈何跋踄路岐。歎人生可悲。人生可悲。回首鄉關。霧靄低迷。痛憶親人。拆散東西。<span class="夾白"><span class="科">外</span>此處是渭水了。須覓隻船渡入川江去。<span class="科">老旦</span>前面渡船來了。<span class="科">末扮船家上</span>小人喚做李航。撑船真個高強。不用篷檣貓纜。順風吹過長江。昨夜溜到天河那畔。正見織女當窗。他喜歡小子標致。攜手共入蘭房。便請脫下蓑衣箬笠。務死共效鸞凰。小子再四不肯。<span class="科">外</span>怎的不肯。<span class="科">末</span>我怕那牽牛郎要爭光。<span class="科">外</span>船家你姓甚麼。<span class="科">末</span>相公。小人是李航。<span class="科">外</span>我兩個要渡川江。你肯去麼。<span class="科">末</span>你出二百貫錢載去。<span class="科">外</span>與你六十貫。<span class="科">末</span>不濟事。一千里路好一搖哩。不去。不去。<span class="科">外</span>添你四十貫。<span class="科">末</span>恁的請相公夫人下船。<span class="科">末作搖船外老旦合</span></span>從今去各保安居。無口舌。免災危。<span class="科">並下淨撑船生旦貼丑上</span></p>
        
        <p class="曲"><span class="牌">前腔</span>心頭事怕人得知。眉頭恨今日暫舒。與佳人共攜。佳人共攜。覓得扁舟。載取西施。賣酒臨邛。學取相如。<span class="科">合前末搖船外老旦上</span></p>
        
        <p class="曲"><span class="牌">前腔</span>渡關河風霜慘悽。望巴蜀煙樹參差。孤身萬死餘。孤身萬死餘。留得殘年。感謝神祗。便受辛勤。怎敢嗟咨。<span class="科">合前淨末做撞船介末</span></p>
        
        <p class="白">阿也。不好了。撞壞我的船了。<span class="科">淨</span>南無平心佛。自家的沒事由他歇。<span class="科">末扯淨介</span>你那里去。賠我船來。<span class="科">淨</span>你這廝要惹老爹。和你打個番江滾到底沉。<span class="科">相打介外</span>不要動手。我的船真個漏了。<span class="科">老旦</span>那船上救人。<span class="科">生旦</span>救了那兩個老人家。<span class="科">外老旦跳過船介生</span>那兩個不是我劉舅舅舅母麼。<span class="科">外老旦</span>你兩個元來正是仙客無雙。</p>
        
        <p class="曲"><span class="牌">山羊尾</span><span class="科">眾抱哭介</span>幾年間東飄西徙。今日裡天教重會。大海船頭。果有相撞時。</p>
        
        <p class="白"><span class="科">外</span>賢甥。我一旦繁華遇亂離。三年骨肉各分飛。奸謀陷入天牢內。遇赦差來錦水西。<span class="科">老旦</span>孩兒。垂老深宮別嬌女。獨宿孤房淚如雨。自憐青鏡舞鸞空。誰料金雞銜赦喜。<span class="科">生</span>舅妗。虧他金吾哀念同宗人。贈妾求官感厚恩。夜深古驛千行淚。日落危橋兩斷魂。<span class="科">旦</span>爹媽。我玉顏甘作皇陵土。忽傳藥酒催人苦。押衙假詔贖奴尸。又得重生遇夫主。<span class="科">貼</span>夫人。我匆匆逃命在王家。奉事才郎度歲華。曾粧內使探虎穴。等閒偷出上林花。<span class="科">丑</span>老爺。我販繒重上長安道。長念主人恩德好。<span class="科">合</span>今日相逢非偶然。萬恨千愁說不了。</p>
        
        <p class="曲"><span class="牌">雁過沙</span>三年苦分離。兩邊心牽繫。自甘相見黃泉裡。誰指望生前會。皇都邂逅逢妻室。<span class="科">合</span>又向巴江。得逢兒婿。得逢兒婿。</p>
        
        <p class="曲"><span class="牌">前腔</span><span class="科">老旦</span>深宮淚偷垂。全家知何地。只愁玉向皇陵碎。喜合浦珠還媚。藍田種璧雙雙美。<span class="科">合前</span></p>
        
        <p class="曲"><span class="牌">前腔</span><span class="科">生</span>身將薄宦羈。心懸浮雲際。渭陽舊愛難拋棄。謝神力重提起。到頭終作東牀婿。<span class="科">合</span>又向巴江。二親重會。二親重會。</p>
        
        <p class="曲"><span class="牌">前腔</span><span class="科">旦</span>憔瘦玉顏摧。淒涼花宮閉。此身得脫真天意。縱然是諧連理。還把萱花椿樹紀。<span class="科">合前</span></p>
        
        <p class="曲"><span class="牌">淘沙犯</span><span class="科">貼</span>莫道丫鬟心膽微。也曾探虎口時。偷把上林春色寄。身投新主知。心思故主義。<span class="科">丑</span>遭亂也。報恩遲。喜相逢。再隨給使。試看梁燕歸來意。還向舊家飛。<span class="科">外</span>豪華都逐水向西。慢望斷荒涼地。添慘悽。<span class="科">老旦</span>相逢處且解愁眉。莫歎故園非。故園有路也難歸。</p>
        
        <p class="曲"><span class="牌">一撮棹</span><span class="科">生</span>面相覷。心中自疑。各天涯怎生得便相隨。<span class="科">旦</span>恍然似夢中。相對如癡。<span class="科">外老旦</span>銀燈下。中宵不成寐。萬種心中事。欲言還自止。只落得感舊淚沾衣。</p>
        
        <p class="曲"><span class="牌">意不盡</span><span class="科">合</span>同舟去。鼓棹回。向錦城暫時棲止。何日安流返帝畿。</p>
        
        <p class="落詩">零落殘魂倍黯然。<br />客中相見客中憐。<br />此情可待成追憶。<br />血淚染成紅杜鵑。</p>
        
        <h2 id=ch43 class="chapter"><span class="齣題">第四十三齣　榮封</span></h2>
        
        <p class="曲"><span class="牌">荷葉鋪水面</span><span class="科">末眾隨上</span>承聖旨。到蜀中。蜀中花柳春正融。萬紫千紅。看遊人夾道逢。錦江水通。畫船似龍。繡閣珠簾。十里香風。太平時。樂事濃。</p>
        
        <p class="白">下官王遂中是也。姪兒王仙客。去年尋取古押衙。偷得無雙出宮。更兼劉尚書蒙恩赦罪。老夫人年老放出。夫妻子母。一家完聚。其實難得。況古押衙之忠義。皆不可不表。下官特草一道表章。奏達天顏。且喜朝廷降下詔書。着下官親齎往四川開讀。加官進職。此處是成都府了。左右的。我要玩賞錦城佳景。慢慢的行。<span class="科">眾</span>領鈞旨。<span class="科">小生上</span>塵心未斷俗緣在。十里下山空月明。小道古押衙的是也。前者替王仙客成了這樁事。跟隨師父入茅山隱居。近日且喜朝廷降下詔書加封。上面也帶小道名字。因此稟知師父。下山走一遭。來的便是王將軍也。待我撞入節中。看他認得我麼。<span class="科">撞介眾拿住介</span>稟老爺。一個道士犯了節鉞。<span class="科">末</span>拿過來。<span class="科">小生前介末</span>咄。你那道士何處人。</p>
        
        <p class="曲"><span class="牌">北南宮煞</span><span class="科">小生</span>道人何處來。家住青山側。乘風辭上界。跨鶴下塵埃。<span class="夾白"><span class="科">末</span>你怎的不見俺的節鉞。<span class="科">小生</span></span>從來兩眼空滄海。慣看王母神仙仗。那見你凡夫使節來。<span class="夾白"><span class="科">末</span>怎的不跪。<span class="科">小生</span></span>念教咱跪拜。我那一雙兒鐵膝。曾踏金階。</p>
        
        <p class="白"><span class="科">末</span>你曾踏金階。想也曾做官。你正是何人。有些面善。一時思想不起。<span class="科">小生</span>小道古洪的便是。<span class="科">末拜介</span>元來正是古押衙。別來數載。不想這般高致。王仙客的事。朝廷已知道了。差下官褒封他一家。<span class="科">小生</span>荷蒙金吾提挈。與他成就好事。<span class="科">末</span>古押衙。朝廷賜你一道號。你肯受麼。<span class="科">小生</span>天子所賜。小道怎敢不受。既如此。左右的。去請劉尚書一家到此聽宣讀。<span class="科">眾應介</span>傳他天使命。去請故官來。</p>
        
        <p class="曲"><span class="牌">聲聲慢</span><span class="科">外老旦上</span>他鄉聚首。故國牽情。終宵夢入京都。<span class="科">生旦上</span>畫眉窗下。忽聞天使傳呼。<span class="科">貼丑上</span>聞說皇恩遠降。想大家重沐恩波。<span class="科">合</span>湔舊怨。把愁懷再展。再展雙蛾。</p>
        
        <p class="誦"><span class="科">見介</span><span class="牌">玉樓春</span><span class="科">外拜介</span>幾年含怨三巴路。<span class="科">末拜介</span>今日相逢千載遇。<span class="科">小生稽首介</span>羨君伉儷復諧時。<span class="科">生旦拜介</span>此是英雄提挈處。　　<span class="科">貼</span>只愁年少川中過。<span class="科">丑</span>誰料春風天外度。<span class="科">合</span>從今骨肉再團圓。更整行裝返鄉故。</p>
        
        <p class="白"><span class="科">末</span>下官奏聞聖上。見有玉音傳降。<span class="科">眾俯伏介末</span>聖旨已到。跪聽宣讀。皇帝詔曰。朕惟明如日月。薄蝕尚侵。信若四時。寒暑或爽。況天下之大。豈能無冤民。惟在上之人。當速為洗雪。邇者金吾大將軍王遂中奏稱。前戶部尚書租庸使劉震。言必指佞。難不忘君。屈原乃過于忠。冶長實非其罪。朕之不察。卿乎何尤。其妻崔氏。相夫有先見之明。流光彤史。入宮無不舉之職。作則椒房。其婿王仙客。家學不忝鳳毛。居官綽有鴻績。初居畿輔。效戴星之勞。繼隱林泉。存韜光之節。其女劉氏。淑慎爾儀。清白其操。有司近糾其逃義。朕心實憐其無辜。茲四人者。雖經解網之餘。未獲回光之照。今特赦前罪。劉震可復原任。特進金紫光祿大夫上柱國。崔氏加封一品夫人。王仙客仍任富平縣尹。劉氏赦免所犯。給夫完聚。押衙古洪。不從奸相之謀。見機而作。力圖知己之報。出奇無窮。蓋有古烈士之風。不愧隱君子之操。賜號通靈玄妙先生。丞相盧杞。狂謀召亂。巧飾誣忠。實為心膂之奸。豈堪股肱之寄。削奪官爵。貶為遠州司馬。嗚呼。斯入既有殊能。在朕可無曲赦。諒黜陟之惟允。見照臨之無私。服此休嘉。以圖後款。謝恩。<span class="科">眾</span>萬歲萬歲萬萬歲。</p>
        
        <p class="曲"><span class="牌">山花子</span><span class="科">外</span>微臣自分歸黃土。誰知重沐恩波。恨衰羸難登宦途。餘生甘老江湖。<span class="科">合</span>歎全家同掛網羅。飄零幾處身世孤。今朝衣錦還舊都。總是神明暗裡相扶。</p>
        
        <p class="曲"><span class="牌">前腔</span><span class="科">老旦</span>金釵墜地辭天府。回頭故苑蓁蕪。論繁華煙消水枯。歸來雪鬢蕭疎。<span class="科">合前</span></p>
        
        <p class="曲"><span class="牌">前腔</span><span class="科">生</span>書生小可。色膽如天大。偷香情狀高麼。喜金雞銜出鳳書。不驚燕侶鶯雛。<span class="科">合前</span></p>
        
        <p class="曲"><span class="牌">前腔</span><span class="科">旦</span>潛形蜀都。暫且逃危禍。含羞掩面當壚。荷君展清波。把枯魚喚甦。恩山義海難磨。<span class="科">合前</span></p>
        
        <p class="曲"><span class="牌">大和佛</span><span class="科">貼</span>自別朱樓五載多。纖腰舞態疎。舊家絃管。只有鳥聲歌。對主自啼呼。<span class="科">丑</span>前程今日方結果。看龍章鳳帔。辛苦換來麼。<span class="科">外老旦</span>早知今日受榮華。爭似我當初免受千般挫。<span class="科">丑</span>須知道好事從來要多磨。要多磨。</p>
        
        <p class="曲"><span class="牌">舞霓裳</span><span class="科">小生</span>為人忙處受風波。受風波。不如歸臥碧山阿。碧山阿。世事多看破。<span class="科">末</span>恢恢天網難逃躲。問昔日奸臣。今日存無。<span class="科">合</span>萬事平心做。順天理到底終須脫危禍。</p>
        
        <p class="曲"><span class="牌">紅綉鞋</span><span class="科">合</span>錦城花柳婆娑。婆娑。蜀江春水煙波。煙波。整歸棹。返皇都。朝玉殿。訪雲蘿。親骨肉。永歡娛。</p>
        
        <p class="曲"><span class="牌">意不盡</span><span class="科">合</span>東吳才子多風度。撮俏拈芳入艷歌。錦片也似麗情傳萬古。</p>
        
        <p class="落詩">金谷銅駝非故鄉。<br />歸心日夜憶咸陽。<br />三年奔走荒山道。<br />一旦悲歡見孟光。<br />遊說尚憑三寸舌。<br />江流曲似九迴腸。<br />相逢盡道休官去。<br />不逐東風上下狂。</p>
        
    </body> 
</html>